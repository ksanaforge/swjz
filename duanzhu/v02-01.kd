[
{"n":"","t":"﻿\n\n說文解字第二篇上\n金壇段玉裁注\n【小】物之微也从八丨見而八分之﹝八別也象分別之形故解从八爲分之丨才見而輒分之會意也凡㮯物分之則小私兆切二部﹞凡小之屬皆从小\n【少】不多也﹝不多則小故古少小互訓通用﹞从小丿聲﹝丿右戾也房密匹蔑二切又於小切按上二切近是少之形聲葢於古雙聲求之書沼切二部﹞\n【尐】少也﹝方言曰尐杪小也孟子力不能勝一尐雛趙注尐爲小與方言同孫宣公音義得之作匹者非髟部曰？束髮尐小也廣韵十六㞕曰䩏尐小也方言懱爵注言懱𢧵也懱𢧵即䩏尐﹞从小乀聲﹝乀左戾也﹞讀若輟﹝子結切十五部今俗語說小往往言子結切之音﹞\n文三\n【八】別也﹝此以雙聲㬪韵說其義今江浙俗語以物與人謂之八與人則分別矣﹞象分別相背之形凡八之屬皆从八﹝博拔切古音在十一部﹞\n【分】別也从八刀﹝會意﹞刀㠯分別物也﹝此釋从刀之意也甫文切十三部﹞\n【尒】䛐之必然也﹝䛐今作詞說文字體本作䛐尒之言如此也後世多以爾字爲之凡曰果爾不爾云爾莞爾鏗爾卓爾鼎鼎爾猶猶爾聊復爾耳故人心尙爾皆訓如此亦有單訓此者如公羊焉爾之爲於此孟子然而無乎爾則亦有乎爾是也語助有用耳者與爾絶殊三國志云生女耳是也耳之言而已也近人爾耳不分如論語女得人焉爾乎唐石經譌爲焉耳詩陳風箋梅之樹善惡自爾宋本譌爲善惡自耳皆是也古書尒字淺人多改爲爾如手部引論語鏗尒考工記揱尒小徐本不誤是也﹞从丨八八象气之分散﹝从丨八與小同異﹞入聲﹝今本無此二字上文作从入丨八此依韵會所引小徐本訂正入聲在七部而尒在十五十六部閒者於雙聲求之也兒氏切﹞\n【曾】䛐之舒也﹝曰部曰朁曾也詩朁不畏明胡朁莫懲毛鄭皆曰朁曾也按曾之言乃也詩曾是不意曾是在位曾是在服曾是莫聽論語曾是以爲孝乎曾謂泰山不如林放乎孟子爾何曾比予於管仲皆訓爲乃則合語氣趙注孟子曰何曾猶何乃也是也是以㬱訓爲曾㬱不畏明者乃不畏明也皇侃論語疏曰曾猶嘗也嘗是以爲孝乎絶非語氣葢曾字古訓乃子登切後世用爲曾經之義讀才登切此今義今音非古義古音也至如曾祖曾孫取增益層絫之意則曾層皆可讀矣﹞从八从曰﹝从八者亦象氣之分散﹞？聲﹝？者囱古文囱在九部此合韵之理也昨棱切六部昨當爲作﹞\n【尙】曾也﹝尙之䛐亦舒故釋尙爲曾曾重也尙上也皆積絫加高之意義亦相通也﹞庶幾也﹝釋言曰庶幾尙也﹞从八﹝亦象氣之分散﹞向聲﹝時亮切十部﹞\n【㒸】从意也﹝从相聽也㒸者聽从之意司部曰䛐者意內而言外也凡全書說解或言䛐或言意義或錯見言从意則知㒸者从䛐也言䛐之必然則知尒者必然意也隨从字當作㒸後世皆以遂爲㒸矣﹞从八﹝有所从則有所背故从八﹞豕聲﹝豕在十六部㒸遂在十五部合韵冣近也徐醉切﹞\n【詹】多言也﹝莊子曰小言詹詹﹞从言从八﹝多故可分﹞从厃﹝此當作厃聲淺人所改也厂部曰屋梠秦謂之楣齊謂之厃木部曰屋櫋聯秦謂之楣齊謂之檐楚謂之梠厃與檐同字同音詹厃聲職廉切八部﹞\n【介】畫也﹝畫部曰畫畍也按畍也當是本作介也介與畫互訓田部畍字葢後人增之耳介畍古今字分介則必有閒故介又訓閒禮擯介左傳介人之寵皆其引伸之義也一則云介特兩則云閒介﹞从人从八﹝人各守其所分也此依韵會所引古拜切十五部﹞\n【𠔁】分也﹝此即今之兆字也廣韵兆治小切引說文分也此可證孫愐以前𠔁即兆矣又云𠧞灼龜坼也出文字指歸文字指歸者曹憲所作此可證孫愐以前卜部無兆𠧞字矣顧野王玉篇八部有？兵列切卜部之後出兆部又云𠧞同兆此可證顧氏始不謂？即兆字矣虞翻說尙書分北三苗云北古別字不知其所本要與重八之？無涉豈希馮始牽合而岐誤與治說文者乃於卜部增𠧞爲小篆兆爲古"},
{"n":"50","t":"文於？下增之云八別也亦聲兵列切以證其非兆字而說文之面目全非矣？从重八者分之甚也龜兆其一也凡言朕兆者如舟之縫如龜之坼﹞从重八﹝此下刪八別也亦聲五字會意治小切二部楚金云或本音兆按此相承古說也﹞孝經說曰﹝孝經說者孝經緯也後鄭注經引緯亦曰某經說鄭志荅張逸曰當爲注時時在文綱中嫌引祕書故諸所牽圖讖皆謂之說﹞故上下有別﹝此引緯說字形重八之意也上別下別則二八矣集韵改爲上下有？非也﹞\n【公】平分也从八厶﹝八厶背私也今本从八从厶凡此等从字皆淺人所增﹞八猶背也﹝鄭注堯典分北三苗云北猶別也證以韋昭吳語注云北古之背字然則許鄭之語正互相發明分別之乃相僢背其義相因相足故許不云八背也而云猶背鄭不云北別也而云猶別凡古訓故之言猶者視此古紅切九部﹞韓非曰背厶爲公﹝五蠹篇倉頡之作書也自環者謂之私背私者謂之公自環爲厶六書之指事也八厶爲公六書之會意也﹞\n【必】分極也﹝極猶凖也木部棟極二字互訓橦字下云帪極也凡高處謂之極立表爲分判之準故云分極引伸爲䛐之必然﹞从八弋﹝樹臬而分也弋今字作杙﹞八亦聲﹝八各本誤弋今正古八與必同讀也卑吉切十二部﹞\n【余】語之舒也﹝語匡謬正俗引作䛐左氏傳小白余敢貪天子之命無下拜此正䛐之舒亏部曰亏於也象气之舒亏然則余亏異字而同音義釋詁云余我也余身也孫炎曰余舒遟之身也然則余之引伸訓爲我詩書用予不用余左傳用余不用予曲禮下篇朝諸矦分職授政任功曰予一人注云覲禮曰伯父寔來余一人嘉之余予古今字凡言古今字者主謂同音而古用彼今用此異字若禮經古文用余一人禮記用予一人余予本異字異義非謂予余本即一字也顏師古匡謬正俗不達斯恉且又以予上聲余平聲爲分別又不知古音平上不甚區分重悂貤繆儀禮漢讀攷糾之詳矣﹞从"},
{"n":"49-3","t":"八﹝象气之分散﹞舍省聲﹝以諸切五部﹞\n【𠎳】二余也讀與余同﹝五部按易困九四來徐徐子夏作荼荼王肅作余余皆舒意也許言𠎳之形未言其義舉此以補之﹞\n文十二﹝當云十三重一﹝按此二字誤衍𠎳之音義同余非即余字也惟𠎳從二余則說文之例當別余爲一部上篇蓐薅不入艸部是也容有省併矣\n【釆】辨別也象獸指爪分別也﹝倉頡見鳥獸蹏迒之迹知文理之可相別異也遂造書契釆字取獸指爪分別之形﹞凡釆之屬皆从釆讀若辨﹝蒲莧切十四部﹞\n【𠂟】古文釆﹝惠氏棟云尙書平章平秩平字皆當作？與古文平相似而誤按此肊測不可从﹞\n【番】獸足謂之番从釆田象其掌﹝下象掌上象指爪是爲象形許意先有釆字乃後从釆而象其形則非獨體之象形而爲合體之象形也附袁切十四部﹞\n【𨆌】番或从足从煩﹝此形聲也﹞\n【𥸨】古文番﹝按九歌𥸨芳椒兮成堂王注布香椒於堂上也𥸨一作播丁度洪興祖皆云？古播字按播以番爲聲此屈賦假番爲播也﹞\n【宷】悉也知寀諦也﹝諦廣韵引作諟古同部假借也﹞从宀釆﹝鍇曰宀覆也釆別也能包覆而㴱別之也按此與覈字从？敫同意式荏切七部﹞\n【審】篆文宷从番﹝然則宷古文籒文也不先篆文者从部首也﹞\n【悉】詳盡也从心釆﹝會意息七切十二部﹞\n【𢚊】古文悉﹝此亦會意从心囧囧者窻牖麗廔闓明也﹞\n【釋】解也﹝廣韵曰捨也解也散也消也廢也服也按其實一解字足以包之﹞從釆釆取其分別从睪聲﹝考工記以澤爲釋史記以醳爲釋皆同聲假借也古音在五部音轉則廣韵在二十二昔施隻切是也徐鉉所引唐韵賞職切﹞\n文五重五﹝鍇本作重四今刊本改作重五\n【半】物中分也从八牛牛爲物大可㠯分也﹝故取牛會意﹞凡半之屬皆从半﹝博幔切十四部﹞\n【胖】半體也﹝各本半體肉也今依元應訂周官經腊人注曰鄭大夫云胖讀爲判杜子春讀胖爲版又云膴胖皆謂夾脊肉又云禮家以胖爲半體元謂胖宜如脯而腥胖之言片也析肉意也按許用禮家說﹞一曰廣肉﹝此別一義胖之言般也般大也大學心廣體胖其引伸之義也﹞从肉半半亦聲﹝普半切十四部﹞\n【叛】半反也﹝反覆也反者叛之全叛者反之半以半反釋叛如以是少釋尟﹞从半反半亦聲﹝按各本云半也从半反聲轉寫者多奪字耳薄半切十四部古多假畔爲叛﹞\n文三\n【牛】事也理也﹝事也者謂能事其事也牛任耕理也者謂其文理可分析也庖丁解牛依乎天理批大卻道大窾牛事理三字同在古音第一部此與羊祥也馬怒也武也一例自淺人不知此義乃改之云大牲也牛件也件事理也與吳字下𡚶增之曰姓也亦郡也同一紕繆﹞像角頭三封尾之形也﹝角頭三者謂上三岐者象兩角與頭爲三也牛角與頭而三馬足與尾而五封者謂中畫象封也封者肩甲墳起之處字"},
{"n":"51-1","t":"亦作犎尾者謂直畫下垂像？也羊豕馬象皆像其四足牛略之者可思而得也語求切古音讀如疑﹞凡牛之屬皆从牛\n【牡】畜父也从牛土聲﹝按土聲求之㬪韵雙聲皆非是葢當是从土取土爲水牡之意或曰土當作士士者夫也之韵尤韵合音冣近从士則爲會意兼形聲莫厚切古音在三部﹞\n【犅】特也﹝今本作特牛也依詩正義訂公羊傳曰魯祭周公何以爲牲周公用白牡魯公用騂犅羣公不毛何休云騂犅赤脊按說文岡訓山脊故何謂犅爲牛脊但毛詩衹作剛許說犅同特與何異﹞从牛岡聲﹝亦可云从剛省會意古郞切十部﹞\n【特】特牛也﹝鉉本云朴特牛父也按天問焉得夫朴牛洪氏引說文特牛牛父也言其朴特皆與鍇本異葢言其朴特乃注說文者語鉉本改竄上移耳王逸張揖皆云朴大也玉篇㹒訓特牛廣韵㹒訓牛未㓺此因古有朴特之語而製㹒字特本訓牡陽數奇引伸之爲凡單獨之偁一與一爲耦故實維我特求爾新特毛云特匹也﹞从牛寺聲﹝徒得切一部亦作犆﹞\n【牝】畜母也从牛匕聲﹝毗忍切古音在十五部經典舊音多云扶死反是也﹞易曰畜牝牛吉﹝離卦辭也牝爲凡畜母之偁而牝牛冣吉故其字從牛也按鍇本無牝篆自是奪去耳麀字下曰从牝省則非無牝字也﹞\n【犢】牛子也﹝見釋？﹞从牛𧶠聲﹝徒谷切三部﹞\n【㸬】二歲牛﹝？字見爾雅釋畜牛體長也許君則曰二歲牛按？字从參故爲三歲牛牭字从四故爲四歲牛則㹑字从貳當爲二歲牛矣而謂㹑爲籒文牭字二四既不同數且四之籒文作亖則牭之籒文當作？凡此乖剌當由轉寫脫繆如鼎部鼏鼏馬部？䮸衣部袗袀今皆奪其一其明譣也宜易之曰？牛體長也㹑二歲牛慘三歲牛牭四歲牛？籒文牭則可讀矣而非可無徵專輒也﹞从牛𣎳聲﹝博葢切十五部﹞\n【犙】三歲牛从牛參聲﹝穌含切古音在七部﹞\n【牭】四歲牛从牛四四亦聲﹝息利切十五部﹞\n【㹑】籒文牭从貳﹝按鍇本此下有仁至反三字與十三篇二字反語同是朱翺不謂㹑即牭字而謂㹑乃二歲牛之正字也疑鍇本本不誤後人用鉉本改之未刪朱氏切音耳龍龕手鑑引玉篇直利反顧野王亦不云籒文牭﹞\n【犗】騬牛也﹝馬部曰騬犗馬也謂今之騸馬﹞从牛害聲﹝古拜切十五部﹞\n【牻】白黑襍毛牛﹝古謂襍色不純爲尨亦作駹古文假借作龍亦作蒙周易說卦傳毛詩小戎周禮牧人巾車玉人皆可證也牻訓爲白黑襍毛然則凡謂襍色不純亦可用牻字﹞从牛尨聲﹝此以形聲包會意莫江切古音在九部﹞\n【㹁】牻牛也从牛京聲﹝吕張切十部﹞春秋傳曰牻㹁﹝閔二年傳本作尨涼葢許引之證此二字所以從尨從京也京者涼之省也牻㹁同義如尨涼一理相似傳寫誤爲春秋傳曰牻㹁殊不可通﹞\n【犡】牛白脊也从牛厲聲﹝洛帶切十五部﹞\n【𤙛】黃牛虎文从牛余聲讀若塗﹝塗當作涂同都切五部﹞\n【犖】駁牛也﹝馬色不純曰駁駁犖同部㬪韵廣雅牛屬郭㸨丁犖桓譚新論作郭椒丁櫟㸨椒犖櫟皆同韵也﹞从牛勞省聲﹝吕角切古音讀如遼在二部天官書此其"},
{"n":"52","t":"犖犖大者謂寥寥甚少者也又卓犖超絶也﹞\n【㸹】牛白脊也﹝牛惟脊白是亦駁屬廣韵曰㸹出字林不言出說文何也﹞从牛寽聲﹝力輟切十五部﹞\n【𤘾】牛駁如星﹝駁文似星㸃﹞从牛平聲﹝普耕切十一部﹞\n【犥】牛黃白色﹝黃馬發白色曰驃票？同聲然則犥者黃牛發白色也內則鳥皫色亦謂發白色﹞从牛麃聲﹝補嬌切二部﹞\n【犉】黃牛黑脣也﹝釋畜云黑脣犉毛傳云黃牛黑脣曰犉按爾雅不言黃牛者牛以黃爲正色凡不言何色皆謂黃牛也﹞从牛𦎫聲﹝如匀切十三部﹞詩曰九十其犉﹝見小雅﹞\n【㹊】白牛也﹝白部曰㿥鳥之白也此同聲同義﹞从牛隺聲﹝五角切古音在二部讀如堯﹞\n【㹔】牛長脊﹝廣韵㹔牛長脊一曰白脊牛按一曰五字疑亦出說文今佚﹞从牛畺聲﹝居良切十部﹞\n【𤘸】牛徐行也﹝俗謂舒遟曰𤘸𤘸﹞从牛𠬢聲讀若滔﹝土刀切二部按舀聲字周時在尤幽部漢時已讀入蕭豪部故許云𤘸讀若滔"},
{"n":"52-1","t":"也﹞\n【犫】牛息聲﹝心部曰息喘也﹞从牛讎聲﹝赤周切三部按今本皆作犨雔聲而經典釋文唐石經作犫玉篇廣韵皆作犫云犨同五經文字且云犫作犨訛葢唐以前所據說文無不从言者凡形聲多兼會意讎从言故牛息聲之字从之鍇鉉本皆誤也今正﹞一曰牛名﹝此別一義廣韵手鑑皆云白色牛晉大夫卻犫不知取何義也初學記名作鳴﹞\n【牟】牛鳴也从牛厶象其聲气從口出﹝此合體象形與？同意韓愈詩曰椎肥牛呼牟桺宗元賦曰牟然而鳴黃鍾滿脰莫浮切三部﹞\n【㹌】畜㹌畜牲也﹝依廣韵手鑑訂左傳內則皆云名子不以畜牲﹞从牛產聲﹝所𥳑切十四部﹞\n【牲】牛完全也﹝引伸爲凡畜之偁周禮庖人注始養之曰畜將用之曰牲按如鼷鼠食郊牛角則非完全﹞从牛生聲﹝所庚切十一部﹞\n【牷】牛純色﹝牧人注鄭司農曰牷純也按凡時事之牲用牷物凡外祭毀事用尨以尨與牷對舉則牷爲純色天知也大鄭注釋牷爲純也爲許所本後鄭則訓犧爲純毛牷爲體完具與許異﹞禮﹝上脫周字﹞祭祀牷牲﹝此是引牧人祭祀之牲牷依韵會補﹞从牛全聲﹝疾緣切十四部﹞\n【牽】引而前也﹝牽引㬪韵引伸之輓牛之具曰牽牛人牽徬是也牲腥曰餼生曰牽又凡聮貫之䛐曰牽﹞从牛？象引牛之縻也玄聲﹝苦堅切十二部﹞\n【牿】牛馬牢也从牛告聲﹝古屋切三部﹞周書曰今惟牿牛馬﹝粊誓今惟淫舍牿牛馬大小徐本皆無淫舍二字今刊本𡚶增之此許偶遺二字非必許所據尙書少二字也惟大放牿牢之牛馬故令無以擭穽傷牛馬若牛馬在牢中擭穽安得傷之周易僮牛之牿許及九家作告鄭作梏劉陸作角不訓牢也﹞\n【牢】閑也﹝也字今補﹞養牛馬圈也﹝充人注曰牢閑也必有閑者防禽獸觸齧牲繫於牢故牲謂之牢如粊誓呼牛馬爲牿禮呼牲爲牽也﹞从牛冬省取其四周帀﹝从古文冬省也冬取完固之意亦取四周象形引伸之爲牢不可破魯刀切古音在三部﹞\n【犓】㠯芻莝養圈牛也﹝今本莝誤莖脫圈字依文𨕖注訂莝斬芻也趙岐注孟子曰艸生曰芻穀養曰豢韋注國語曰艸食曰芻穀食曰豢孟子正義引說文牛馬曰芻犬豕曰豢今說文無此語經傳犓豢字今皆作芻豢﹞从牛芻芻亦聲﹝測愚切古音在四部﹞春秋國語曰犓豢幾何﹝見楚語﹞\n【㹛】牛柔謹也﹝玉篇曰尙書犪而毅字如此按凡馴擾字當作此𣜩作𤛾廣雅㹛柔也善也﹞从牛夒聲﹝而沼切古音在三部按此以貪獸之夔爲聲爾雅注犪牛以有角之夔爲聲陸德明誤爲一字﹞\n【𤛟】易曰犕牛乘馬﹝此葢與革部之鞁同義鞁車駕具也故玉篇云犕服也以鞍裝馬也﹞从牛𤰈聲﹝𣪠辭今作服古音？聲𤰈聲同在第一部故服犕皆扶逼反以車駕牛馬之字當作犕作服者假借耳左傳王使伯服如鄭請滑史記．鄭世家作伯犕後漢書．皇甫嵩傳義眞犕未乎北史魏收嘲陽休之義眞服未正作服字此皆通用之證也今韵犕平祕切﹞\n【𤛿】耕也﹝山海經曰后稷之孫曰叔均是始作牛耕郭傳始用牛犂也按耒部耕訓？是？耕二字互訓皆謂田器今人分別誤也仲尼弟子列傳冉耕字伯牛司馬耕字子牛論語司馬牛孔注曰宋司馬犂也此可證司馬牛名耕一名犂也葢其始人耕者謂之耕牛耕者謂之犂其後互名之﹞从牛黎聲﹝郎奚切十五部俗省作犂論語犂牛之子皇注犂音貍貍襍文也張參曰犂洛西反論語借以爲力之反張謂借犂爲貍文也犂貍異部而相借如爾雅釋騋牝爲驪牝﹞\n【㹃】㒳壁耕也﹝壁當作辟辟是旁側之語莊卄一年左傳鄭伯享王子闕西辟服䖍云西辟西偏也㒳辟耕謂一田中兩牛耕一從東往一從西來也此耕字自人牛言之與木部六叉犂自器言之不同﹞从牛非聲﹝此形聲包會意非从飛下翄取其相背非尾切十五部廣韵入去聲﹞一曰覆耕穜也﹝此別一義未聞﹞讀若匪\n【㹗】牛羊無子也从牛𠷎聲讀若糗糧之糗﹝糗糧見粊誓徒刀切古音在三部﹞\n【牴】觸也﹝角部曰觸牴也亦作抵觝﹞从牛氐聲﹝都禮切十五部﹞\n【𤜂】牛踶𤜂也﹝廣韵曰踶𤜂牛展足按展足二字乃𨃨字之誤𨃨同跈足部曰踶者𤜂也"},
{"n":"53-1","t":"𤜂與躛互訓踶與猶踐蹋也﹞从牛衞聲﹝于歲切十五部﹞\n【㹂】牛很不從牽也从牛臤﹝臤者堅也故从牛臤會意﹞臤亦聲﹝喫善切古音在十二部﹞一曰大皃﹝別一義﹞讀若賢\n【牼】牛厀下骨也﹝牛脛也脛者骹也﹞从牛巠聲﹝口莖切十一部﹞春秋傳宋司馬牼字牛﹝按仲尼弟子列傳宋司馬耕字牛左傳哀十四年兩書司馬牛不偁其名許云司馬牼豈即司馬耕與外此昭卄年卄一年宋有華牼孟子書有宋牼皆不傳其字﹞\n【𤘡】牛舌病也﹝廣韵作牛舌下病舌病則噤閉不成聲亦作𦧈﹞从牛今聲﹝巨禁切七部﹞\n【犀】徼外牛﹝各本有南字今依韵會楚語曰巴浦之犀犛兕象其可盡乎後漢章帝紀蠻夷獻生犀白雉﹞一角在鼻一角在頂﹝爾雅山海經郭注劉欣期交州記皆云有三角一在頂上一在頟上一在鼻上鼻上角短小按晉語角犀豐盈孟子注頟角犀厥地戰國策眉目準頞權衡犀角偃月此皆謂人自鼻至頂豐滿如相書所云伏犀貫頂"},
{"n":"53-2","t":"也﹞佀豕﹝見釋獸劉欣期云其毛如豕頭如馬郭璞云形似水牛豬頭說各不同也﹞从牛尾聲﹝先稽切十五部﹞\n【牣】牣﹝此複字刪之未盡者﹞滿也﹝見大雅毛傳﹞从牛刃聲﹝而震切古音在十三部﹞詩曰於牣魚躍﹝於如字﹞\n【物】萬物也牛爲大物﹝牛爲物之大者故物从牛與半同意﹞天地之數起於牽牛﹝戴先生原象曰周人以𣁬牽牛爲紀首命曰星紀自周而上日月之行不起於𣁬牽牛也按許說物从牛之故又廣其義如此﹞故从牛勿聲﹝文弗切十五部﹞\n【犧】宗廟之牲也﹝魯頌享以騂犧毛傳犧純也曲禮天子以犧牛鄭云犧純毛也牧人祭祀共其犧牲鄭云犧牲毛羽完具也僞孔注微子云色純曰犧體完曰牷杜注左傳又云牷純色完全也說犧皆與許異﹞从牛羲聲﹝許羈切古音在十七部﹞賈侍中說﹝他皆偁名獨賈逵偁官者尊其師也﹞此非古字﹝魯頌毛傳曰犧尊有沙羽飾也明堂位注曰犧尊以沙羽爲畫飾鄭注荅張逸曰刻畫鳳皇之象於尊其形娑娑然故曰沙按沙娑羲古音三字同在十七部犧牲犧尊葢本衹假羲爲之漢人乃加牛旁故賈云非古字許廁諸部末﹞\n文四十五﹝鍇四十四重一﹝此部列字次第大致井井可玩\n【犛】西南夷長髦牛也﹝今四川雅州府淸谿縣大相嶺之外有地名旄牛產旄牛而淸谿縣南抵寧遠府西抵打箭鑪古西南夷之地皆產旄牛如郭樸注山海經所云背厀及胡尾皆有長毛者小角其體純黑土俗用爲菜其尾腊之可爲拂子云長髦者謂背䣛胡尾皆有長毛下文氂字乃專謂尾也此牛名犛牛音如貍楚語巴浦之犀犛上林賦㺎旄貘犛以其長髦也故史記．西南夷傳謂之髦牛以其尾名氂也故周禮樂師注謂之氂牛以氂可飾旄也故禮注爾雅注北山經上林賦注漢書．西南夷傳皆謂之旄牛氂髦旄三字音同因之讀犛如毛非也據上林賦則旄犛異物中山經荆山多犛牛郭曰旄牛屬﹞从牛𠩺聲﹝里之切一部按犛切里之"},
{"n":"54","t":"氂切莫交徐用唐韵不誤而俗本誤易之﹞凡犛之屬皆从犛\n【氂】犛牛尾也﹝凡經云干旄建旄設旄右秉白旄羽旄齒革干戚羽旄今字或有誤作毛者古注皆云旄牛尾也旄牛即犛牛犛牛之尾名氂以㲠爲幢曰旄因之呼氂爲旄凡云注旄干首者是也呼犛牛爲旄牛凡云旄牛尾者是也﹞从犛省从毛﹝莫交切二部按周禮樂師音義氂舊音毛但許不言毛亦聲而左傳晏氂外傳作晏萊後漢書．魏郡輿人歌岑熙狗吠不驚足下生氂與災時茲三字韵則是犛省亦聲在弟一部也﹞\n【斄】彊曲毛也﹝也依廣韵補﹞可㠯箸起衣﹝箸同褚裝衣也王莽傳以氂裝衣師古曰毛之彊曲者曰氂以裝褚衣令其張起也按此氂皆斄之誤劉屈氂亦當本作屈斄屈斄謂彊曲毛也﹞从犛省來聲﹝洛哀切舊音力之切一部﹞\n【𠩬】古文斄省\n\n文三重一\n【吿】牛觸人角箸橫木所㠯吿人也从口从牛﹝如許說則告即楅衡也於牛之角寓人之口爲會意然牛與人口非一體牛口爲文未見告義且字形中無木則告意未㬎且如所云是未嘗用口是告可不用口也何以爲一切告字見義哉愚謂此許因童牛之告而曲爲之說非字意故木部楅下不與此爲轉注此字當入口部从口牛聲牛可入聲讀玉也廣韵吿上曰告發下曰誥古沃切三部音轉古到切○又汪氏龍曰此因嚳字故立吿部愚謂誠然嚳从斆省斆亦教也教之故急急吿之吿亦聲然則當立斆部嚳屬焉不當有告部﹞易曰僮牛之吿﹝大畜爻辭僮牛僮昏之牛也吿九家同王弼作牿﹞凡吿之屬皆从吿\n【嚳】急告之甚也﹝急吿猶吿急也告急之甚謂急而又急也釋元應說嚳與酷音義皆同按白虎通云謂之帝嚳者何也嚳者極也敎令竆極也竆極即急吿引伸之義﹞从吿學省聲﹝苦沃切三部﹞\n文二\n【口】人所㠯言食也﹝言語飮食者口之㒳大耑舌下亦曰口所以言別味也頤象傳曰君子以愼言語節飮食﹞象形﹝苦厚切四部﹞凡口之屬皆从口\n【噭】口也﹝口俗本譌吼今正史漢貨殖傳皆云馬蹄噭千徐廣曰噭馬八髎也小顏云噭口也蹄與口共千則爲馬二百也按以口釋噭此必本說文說文以口建首下噭噣喙吻字皆與口字轉注相接此全書之例也通俗文埤倉皆曰尻骨謂之八髎惟史記噭字從口故徐以八髎釋之尻亦得謂之口也各本史記作躈乃誤字耳噭與竅音義相同俗本說文作吼者葢或識孔字於口字之旁因誤倂爲一字﹞从口敫聲﹝徐廣苦弔反小顏江弔口釣二反唐韵古弔切二部﹞一曰噭呼也﹝此別一義呼當作嘑字之誤也嘑號也曲禮母噭應鄭曰噭號呼之聲也呼亦當作嘑俗寫通用耳昭卄五年公羊傳曰昭公於是噭然而哭注噭然哭聲皃釋文皆古弔反﹞\n【噣】喙也﹝曹風不濡"},
{"n":"54-3","t":"其咮毛曰咮喙也玉篇引不濡其噣咮噣二同朱聲蜀聲同部也亦假借作注爾雅咮星史記考工記注作注是也亦作啄詩韓奕傳厄烏噣也厄同軛烏噣釋名小爾雅作烏啄﹞从口蜀聲﹝陟救切三部﹞\n【喙】口也﹝說卦傳爲黔喙左傳㴱目而豭喙叚借爲困極之義廣韵引昆夷𤸁矣今詩作喙矣郭注方言引外傳余病𣨶矣今外傳作余病喙郭云江東呼極爲𣨶亦作𤸁﹞从口彖聲﹝許穢切十五部彖聲在十四部合韵也﹞\n【吻】口邊也﹝曲禮注云口旁曰咡廣雅云咡謂之吻考工記銳喙決吻鄭曰吻口腃也釋名曰吻免也抆也卷也﹞从口勿聲﹝武粉切十三部勿聲在十五部合韵也﹞\n【𦝮】吻或从肉从昏﹝昏聲也凡昏皆从氏不从民字亦作䐇作脗皆？之俗也凡言脗合當用此﹞\n【嚨】㗋也﹝釋鳥曰亢鳥嚨郭曰謂㗋嚨﹞从口龍聲﹝盧紅切九部﹞\n【㗋】咽也从口矦聲﹝乎鉤切四部﹞\n【噲】咽也﹝噲者會也聲氣所會也﹞从口會聲或讀若快﹝苦夬切十五部小雅噲噲"},
{"n":"55","t":"其正箋云噲噲猶快快也謂同音假借盧氏文弨云淮南精神訓噲然得臥宋書樂志吳𡔷吹曲我皇多噲事皆與快同﹞一曰噲嚵也﹝此別一義噲亦複舉字也凡一曰之下多複舉本字俗本作嚵噲也非集韵作一曰嚵也﹞\n【吞】咽也﹝今人以吞吐對舉據此則咽㗋本名吞俗云㗋吞是也猶之㗋本名咽平聲今人以爲下咽字一見切﹞从口天聲﹝土根切古音在十二部﹞\n【咽】嗌也﹝咽者因也言食因於是以上下也﹞从口因聲﹝烏前切十二部﹞\n【嗌】咽也﹝嗌者扼也扼要之處也咽嗌雙聲漢書昌邑王嗌痛爾雅注云江東名咽爲嗌﹞从口益聲﹝伊昔切十六部﹞\n【𠍳】籒文嗌上象口下象頸脈理也﹝此象形字與亢略同漢百官公卿表曰？作朕虞應劭曰？伯益也師古曰？古益字也按此假借籒文隘爲益如九歌假借古文番爲播也趙宋時古文尙書益作？此本諸漢表耳○又按凡言項領頸亢胡者自外言之言嚨㗋噲吞咽嗌者自內言之故皆从口自口而入也﹞\n【喗】大口也从口軍聲﹝牛殞切十三部﹞\n【哆】張口也﹝小雅哆兮侈兮毛曰哆大皃﹞从口多聲﹝釋元應㒳引說文殆可切此本音隱唐韵丁可切十七部﹞\n【呱】小兒嗁聲﹝咎繇謨啟呱呱而泣﹞从口瓜聲﹝古乎切五部﹞詩曰后稷呱矣﹝大雅﹞\n【啾】小兒聲也﹝倉頡篇啾衆聲也三年問啁噍之頃此假噍爲啾也﹞从口秋聲﹝即由切三部﹞\n【喤】小兒聲﹝啾謂小兒小聲喤謂小兒大聲也如離騷鳴玉鑾之啾啾詩鍾𡔷喤喤喤喤厥聲則泛謂小聲大聲﹞从口皇聲﹝乎光切十部﹞詩曰其泣喤喤\n【咺】朝鮮謂兒泣不止曰咺﹝方言咺痛也凡哀泣而不止曰咺朝鮮洌水之閒少兒泣而不止曰咺﹞从口亘聲﹝此依韵會況晚切十四部﹞\n【唴】秦晉調兒泣不止曰唴﹝方言自關而西秦晉之閒凡大人少兒泣而不止謂之唴哭極音絶亦謂之唴平原謂啼極無聲謂之唴哴﹞从口羌聲﹝𠀉尙切十部﹞\n【咷】楚謂兒泣不止曰噭咷﹝方言楚謂之噭咷按噭字見上﹞从口兆聲﹝徒刀切二部﹞\n【喑】宋齊謂兒泣不止曰喑﹝方言齊宋之閒謂之喑或謂之惄按喑之言瘖也謂啼極無聲﹞从口音聲﹝於今切七部﹞\n【㘈】小兒有知也﹝大雅克岐克嶷毛曰岐知意也嶷識也按此由俗人不識㘈字蒙上岐字改从山旁耳高注淮南曰軫？之？讀如克岐克㘈之㘈太玄作懝釋文懝牛力切又音擬擬然有所識別也﹞从口疑聲﹝魚力切一部﹞詩曰克岐克㘈\n【咳】小兒𥬇也﹝內則云孩而名之爲作小兒𥬇而名之也﹞从口亥聲﹝戶來切一部﹞\n【孩】古文咳从子﹝內則孟子皆作此字按亥部有古文亥則右當作古文亥而亦从？者？亦古文也於史趙之言知之﹞\n【嗛】口有所銜也﹝夏小正曰田鼠者嗛鼠也爾雅鼸鼠古本亦作嗛故孫叔然云嗛者頰裏也廣韵曰嗛蝯藏食處也嗛鼠食積於頰人食似之故頰車或曰鼸車假借爲銜字如佞幸傳大后由此嗛韓嫣是也亦假借爲歉字商銘嗛嗛之食嗛嗛之德是也亦假借爲謙字如子夏周易漢藝文志謙卦作嗛是也志云合於易之嗛嗛一嗛而四益轉寫下句从言遂滋異說﹞从口兼聲﹝戶監切古音葢在七部﹞\n【咀】含味也﹝含而味之凡湯酒膏藥舊方皆云㕮咀廣韵九麌云㕮咀嚼也按㕮即哺字古父甫通用後人不知爲一字矣含味之上似當有哺咀二字﹞从口且聲﹝慈吕切五部﹞\n【啜】嘗也﹝孟子徒餔啜也﹞从口叕聲﹝昌說切十五部﹞一曰喙也﹝此別一義﹞\n【㗱】噍也﹝也當作皃﹞从口集聲讀若集﹝雧省作集子入切七部﹞\n【嚌】嘗也﹝見儀禮﹞从口齊聲﹝在詣切十五部﹞周書曰大𠈃受同祭嚌﹝顧命文儀禮多言嚌肺啐酒據周書則酒至齒亦云嚌也﹞\n【噍】齧也﹝少儀侍食於君子小飯而亟之數噍按數噍句絶所謂亟之也﹞从口焦聲﹝才肖切二部古讀平聲如嚼復嚼今年尙可後年饒是也﹞\n【嚼】噍或从爵﹝古焦爵同部同音唐韵乃分噍切才𥬇嚼切才爵矣今北音去聲南音入聲﹞\n【吮】欶也﹝欠部云欶吮也﹞从口允聲﹝徂沇切十四部﹞\n【𠻜】小㱃也﹝士冠禮注曰古文啐爲呼按呼與啐音義皆隔必是誤字當是古文啐爲𠻜之誤如古文酳作𨟴今禮𨟴皆誤酌也﹞从口率聲讀若㕞﹝所劣切十五部﹞\n【嚵】小？也从口毚聲﹝士或切八部﹞一曰喙也﹝此別一義﹞\n【簭】啗也喙也﹝喙上當有一曰二字各本作？今正說文有？無筮則筮者𣜩變不當用爲諧聲周禮梓人攫？援簭正作簭從？聲而省吅也又周禮卜筮字皆作簭此則假借也﹞从口𥰰聲﹝時制切十五部按詩噬肯適我毛曰噬逮也此謂噬爲逮之假借也釋言作遾方言亦作噬﹞\n【啗】食也从口臽聲﹝徒濫切八部﹞讀與含同﹝與今音異﹞\n【嘰】小食也﹝大人賦曰嘰瓊華按皀部有既字云小食也嘰與既音義皆同而各字玉藻．進禨少儀注曰已沐飮曰禨皆當作此嘰﹞从口幾聲﹝居衣切十五部﹞\n【㗘】噍皃﹝按釋元應書三引說文皆云㗘㗱噍皃也廣韵十九鐸卄六緝皆云㗘㗱噍皃釋行均書同說文古本當先㗘字云㗘㗱噍皃也次㗱字云㗘㗱也今㗘字㗱字廁㒳處無㗘㗱之語葢口部脫誤多矣﹞从口尃聲﹝補各切五部﹞\n【含】嗛也从口今聲﹝胡男切古音在七部禮樂志吟靑黃以吟爲含﹞\n【哺】哺咀也﹝哺咀葢㬪韵字釋元應引許淮南注曰哺口中嚼食也又引字林哺咀食也凡含物以飼曰哺爾雅生哺鷇﹞从口甫聲﹝薄故切五部﹞\n【味】滋味也﹝滋言多也﹞从口未聲﹝無沸切十五部﹞\n【嚛】食辛嚛也﹝嚛謂辛螫火部引周書味辛而不熮吕覽本味味辛而不烈嚛與熮烈同義玉篇云伊尹曰酸而不嚛此古伊尹書之僅存者酸疑當作辛辛而不嚛即本味之辛而不烈也﹞从口樂聲﹝火沃切古音在二部﹞\n【𠿡】口滿食从口窡聲﹝丁滑切十五部﹞\n【噫】飽出息也﹝各本作飽食今依玉篇衆經音義訂息鼻息也內則在父母舅姑之所不敢噦噫莊子大塊噫氣其名曰風靈樞經曰五藏氣心主噫按噫字亦作餩見廣雅玉篇廣韵於北烏克二反高注淮南書曰垓讀如人飮食太多"},
{"n":"56-2","t":"以思下垓之垓以思下垓之垓乃以息上餩之餩之誤高注多言心中滿該亦謂此也﹞从口意聲﹝於介切古音在一部論語子曰噫天喪予鄭氏毛詩噫此皇父噫厥婦皆爲有所痛傷之聲﹞\n【嘽】喘息也﹝小雅傳曰嘽嘽喘息也馬勞則喘息﹞一曰喜也﹝樂記其樂心感者其聲嘽以緩注嘽寛綽皃﹞从口單聲﹝他干切十四部﹞詩曰嘽嘽駱馬﹝證前一義﹞\n【唾】口液也﹝曲禮讓食不唾內則不敢唾洟﹞从口𡍮聲﹝湯臥切十七部﹞\n【涶】唾或从水\n【咦】南陽謂大呼曰咦﹝呼外息也大呼大息也﹞从口夷聲﹝以之切古音在六脂﹞\n【呬】東夷謂息爲呬﹝方言呬息也東齊曰呬釋詁郭注亦云今東齊謂息爲呬疑許襲方言東夷當作東齊字之誤也﹞从口四聲﹝虛器切十五部按大雅民之攸墍毛曰墍息也墍不訓息此正謂墍即呬之假借爾雅呬息也某氏引詩民之攸呬葢三家詩作呬毛詩作墍說文尸部有㞒字鼻部有齂字皆臥息也亦皆虛器切凡古休息與鼻息同義﹞詩曰犬夷呬矣﹝大雅混夷駾矣維其喙矣合二句爲一句與日部引東方昌矣相似混作犬喙作呬葢亦用三家詩馬部引昆夷駾矣則毛詩也毛云喙困也方言䭒喙呬息也按人之安寧與困極皆驗諸息故假樂綿之呬不嫌異義同偁喙與呬不嫌異字同義﹞\n【喘】疾息也﹝此分別言之息下曰喘也渾言之也﹞从口耑聲﹝昌沇切十四部﹞\n【呼】外息也﹝外息出其息也﹞从口乎聲﹝荒烏切五部今人用此爲號嘑𧦝召字非也﹞\n【吸】內息也﹝內息納其息也﹞从口及聲﹝許及切七部﹞\n【嘘】吹也从口虛聲﹝朽居切五部﹞\n【吹】噓也从口欠﹝口欠則气出會意昌垂切古音在十七部﹞\n【喟】大息也﹝論語㒳云喟然歎曰謂大息而吟歎也何晏云喟然歎聲也殊非是﹞从口胃聲﹝𠀉貴切十五部﹞\n【嘳】喟或从貴﹝胃貴聲同部﹞\n【啍】口气也从口𦎧聲﹝他昆切十三部﹞詩曰大車啍啍﹝王風毛云啍啍重遟"},
{"n":"57","t":"之皃按啍言口气之緩故引伸以爲重遟之皃﹞\n【嚔】悟解气也﹝悟解气者欠字下云張口气悟是也悟覺也解散也通俗文曰張口運气謂之欠㰦鄭注周易百果艸木皆甲坼曰皆讀爲人倦解之解郭注方言蛤解曰解讀解悟聲之解皆是許意嚔與欠異音同義玉裁按許說嚔義非是不必曲侚嚔之見於月令內則者各一鄭氏終風箋曰疐讀當爲不敢嚔咳之嚔今俗人嚔云人道我此古之遺語也月令民多鼽嚔謂鼻塞而妨嚔說文噴下一曰？鼻而釋嚔爲欠直以其字从口不从鼻故耳殊不思內則既云不敢嚔又云不敢欠其爲二事憭然素問說五气所病腎爲欠爲嚔亦分二事倘云嚔即是欠則內則素問皆不可通矣故嚔解當改云歕鼻也爲安口與鼻同時气出此字之所以从口也至若詩願言則疐毛傳云疐跲也釋文疐作疌跲作劫自是古字通叚觀狼跋傳疐跲也而其疐本又作疌可證崔靈恩集注乃改劫爲㰦訓以今俗人體倦則伸志倦則㰦音𠀉據反是葢以附合許之嚔解而不知許自解嚔非解毛之疐也改疐爲嚔自鄭君始許在鄭前安得從鄭易毛各本有詩曰願言則嚔六字休寧汪氏龍以爲後人妄增者是也今刪學者可以知毛許於詩本無㰦說唐石經作嚔者乃從鄭非從毛﹞从口疐聲﹝都計切古音在十二部﹞\n【𡂒】野人之言﹝論語曰質勝文則野此字會意兼形聲﹞从口質聲﹝之日切十二部﹞\n【唫】口急也从口金聲﹝巨錦切七部﹞\n【噤】口閉也﹝史淮陰矦傳雖有舜禹之智吟而不言此假吟爲噤也吟噤義相似﹞从口禁聲﹝巨禁切七部﹞\n【名】自命也﹝祭統曰夫鼎有銘銘者自名也此許所本也周禮小祝故書作銘今書或作名士喪禮古文作銘今文皆爲名按死者之銘以緇長半幅緽末長終幅廣三寸書名于末曰某氏某之柩此正所謂自名其作器刻銘亦謂稱揚其先祖之德著己名於下皆衹云名已足不必加金旁故許君於金部不錄銘字從周宫今書禮今文也許意凡經傳銘字皆當作名矣鄭君注經乃釋銘爲刻劉熙乃云銘名也記名其功也吕忱乃云銘題勒也不用許說﹞从口夕夕者冥也冥不相見﹝冥幽也﹞故㠯口自名﹝故从夕口會意武幷切十部﹞\n【吾】我"},
{"n":"57-2","t":"自偁也﹝偁各本作稱誤釋詁曰吾我也﹞从口五聲﹝五乎切五部﹞\n【哲】知也﹝釋言曰哲智也方言曰哲知也古智知通用﹞从口㪿聲﹝按凡从折之字皆當作斤𣃔艸各本篆文皆作手旁用𣜩改篆也今悉正之陟列切十五部﹞\n【悊】哲或从心﹝韵會引說文古以此爲哲字按心部云悊敬也疑敬是本義以爲哲是假借﹞\n【嚞】古文哲从三吉﹝或省之作喆﹞\n【君】尊也﹝此羊祥也門聞也戶護也髮拔也之例﹞从尹口﹝尹治也﹞口㠯發號﹝此依韵會又補一口字尹亦聲舉云切十三部﹞\n【𠱭】古文象君坐形﹝小徐本作？﹞\n【命】使也从口令﹝令者發號也君事也非君而口使之是亦令也故曰命者天之令也眉病切古音在十二部令亦聲﹞\n【咨】謀事曰咨﹝左傳曰訪問於善爲咨毛傳同﹞从口次聲﹝即夷切十五部﹞\n【召】𧦝也﹝言部曰𧦝召也﹞从口刀聲﹝直少切二部﹞\n【問】訊也﹝言部曰訊問也引伸爲禮之聘問﹞从口門聲﹝亾運切十三部﹞\n【唯】諾也﹝此渾言之玉藻曰父命呼唯而不諾析言之也﹞从口隹聲﹝以水切十五部﹞\n【唱】導也﹝鄭風曰唱予和女﹞从口昌聲﹝尺亮切十部古多以倡字爲之﹞\n【和】相應也从口禾聲﹝古唱和字不讀去聲戶戈切十七部﹞\n【咥】大𥬇也﹝衞風毛傳曰咥咥然𥬇周易𡳐虎尾不咥人馬云齕也此別一義﹞从口至聲﹝許既切又直結切古音在十二部﹞詩曰咥其𥬇矣\n【啞】𥬇也﹝馬融曰啞啞𥬇聲鄭云樂也﹞从口亞聲﹝於革切古音在五部按字林云謚𥬇聲呼益反此由𥬇言啞啞字音形皆變而云然啞俗訓爲瘖幺下切﹞易曰𥬇言啞啞﹝震卦辭﹞\n【噱】大𥬇也从口豦聲﹝其虐切五部﹞\n【唏】𥬇也﹝廣雅唏唏𥬇也﹞从口希聲﹝依韵會訂虛豈切十五部﹞一曰哀痛不泣曰唏﹝方言唏痛也凡哀而不泣曰唏於方則楚言哀曰唏十二諸矦年表曰紂爲象箸而箕子唏﹞\n【听】𥬇兒也﹝司馬相如賦亾是公听然"},
{"n":"58","t":"而𥬇﹞从口斤聲﹝宜引切古音十三部﹞\n【呭】多言也﹝孟子毛傳皆曰泄泄猶沓沓也曰部云沓語多沓沓也言部又云詍多言也引詩無然詍詍﹞从口世聲﹝余制切十五部﹞詩曰無然呭呭﹝大雅今作泄泄﹞\n【嘄】聲𡂢𡂢也﹝周禮大祝注祈𡂢也謂爲有災變號呼告神以求福𡂢陸音叫﹞从口䲷聲﹝古堯切二部按玉篇有？無𡂢？古弔反聲也此以倒𩠐之𥄉爲聲即𡂢字也廣韵引漢刑法志𥄉首今志作䲷首地理志鉅鹿郻縣今說文作鄡縣鄡與嘄疑皆淺人改作非許書本字﹞\n【咄】相謂也﹝謂欲相語而先驚之之䛐凡言咄嗟咄唶咄咄怪事者皆取猝乍相驚之意倉頡篇曰咄啐也說文啐驚也李善注曹植贈彪詩引說文咄叱也﹞从口出聲﹝當𣳚切十五部﹞\n【唉】應也﹝方言欸然也南楚凡言然者曰欸或曰𧫦按廣雅欸𧫦然譍也本方言許以唉訓應欠部欸訓訾與方言異葢唉欸古通用也元應書引作？聲也﹞从口矣聲讀若塵埃﹝烏開切一部﹞\n【哉】言之閒也﹝釋詁孔𩲸哉延"},
{"n":"58-1","t":"虛無之言閒也許分別釋之曰哉爲言之閒鍇云若左傳遠哉遙遙論語君子哉若人是哉爲閒隔之䛐按如鍇說則必句中乃爲言之閒豈句末者非耶句中哉字皆可𣃔句凡㒳者之際曰閒一者之竟亦曰閒一之竟即㒳之際也言之閒歇多用哉字若哉生明初哉首基則又訓哉爲始凡竟即爲始﹞从口𢦒聲﹝將來切一部﹞\n【噂】聚語也﹝小雅傳曰噂猶噂噂沓猶沓沓﹞从口尊聲﹝子損切十三部﹞詩曰噂沓背憎﹝人部又引詩僔沓背憎詩釋文曰噂說文作僔五經文字亦云僔詩小雅作噂陸張皆不云說文有噂則知淺人依詩增也﹞\n【咠】聶語也﹝耳部曰聶附耳私小語也按聶取㒳耳附一耳咠取口附耳也﹞从口耳﹝七入切七部﹞詩曰咠咠幡幡﹝巷伯三章緝緝翩翩四章捷捷幡幡許引當云咠咠翩翩而云咠咠幡幡者誤合二章爲一耳咠咠今詩作緝緝毛云緝緝口舌聲﹞\n【呷】吸呷也﹝司馬相如賦曰翕呷萃蔡張揖曰翕呷衣起張也海賦猶尙呀呷餘波獨湧李善曰呀呷波相吞之皃吳都賦曰諠譁喤呷廣韵喤呷衆聲也﹞从口甲聲﹝呼甲切八部﹞\n【嘒】小聲也﹝小雅鳴蜩嘒嘒毛曰嘒嘒聲也按商頌嘒嘒管聲毛曰嘒嘒和也﹞从口彗聲﹝呼惠切十五部﹞詩曰嘒彼小星\n【嚖】或从慧\n【嘫】語聲也﹝方言欸然也廣雅欸𧫦然譍也按然即嘫應聲也﹞从口然聲﹝如延切十四部﹞\n【唪】大𥬇也﹝玉篇手鑑皆作大聲﹞从口奉聲讀若詩曰瓜瓞菶菶﹝方蠓切九部按今生民作瓜瓞唪唪而玉口二部㒳引皆作菶菶﹞\n【嗔】盛气也﹝門部曰闐盛皃聲義與此同今毛詩振旅闐闐許所據作嗔嗔玉藻盛氣顚實注云顚讀爲闐盛身中之氣使之闐滿孟子塡然𡔷之是則聲同得相假借也古音陳今俗以爲謓恚字﹞从口眞聲﹝待年切十二部﹞詩曰振旅嗔嗔﹝小雅﹞\n【嘌】疾也﹝檜風匪車嘌兮毛曰嘌嘌無節度也按無節度者即上章所云疾驅非有道之車也﹞从口票聲﹝撫招切二部﹞詩曰匪車嘌兮\n【嘑】號也﹝号部曰號嘑也是爲轉注雞人"},
{"n":"58-3","t":"夜嘑旦以嘂百官此嘑字之僅存者也若銜枚氏嘂呼歎嗚大雅式號式呼以及諸書云叫呼者其字皆當作嘑不當用外息之字嘑或作謼崔靈恩毛詩式號式謼﹞从口虖聲﹝荒烏切五部﹞\n【喅】音聲喅喅然从口昱聲﹝余六切古音在七部﹞\n【嘯】吹聲也﹝召南箋曰嘯蹙口而出聲也﹞从口肅聲﹝穌弔切古音在三部﹞\n【歗】籒文嘯从欠﹝欠部重出歗字引詩其歗也謌今詩惟條其歗矣作歗﹞\n【台】說也﹝台說者今之怡悅字說文怡訓和無悅字今文尙書舜讓于德不台見漢書王莽傳班固典引而五帝本紀本之作舜讓于德不台懌自序曰唐堯遜位虞舜不台惠之早霣諸吕不台皆謂不爲百姓所悅也古文禹貢袛台德先鄭注敬悅天子之德既先﹞从口㠯聲﹝与之切一部按湯誓高宗彤日西伯戡黎皆云如台殷本紀皆作柰何釋詁台予同訓我此皆以雙聲爲用何予台三字雙聲也﹞\n【嗂】喜也从口䍃聲﹝余招切二部此字與䚻義相近﹞\n【启】開也﹝按後人用啟字訓開乃廢启不行矣啟敎也玉篇引堯典胤子朱启明釋天明星謂之启明﹞从戶口﹝會意康禮切十五部此字不入戶部者以口戶爲開戶也﹞\n【嗿】聲也﹝周頌傳曰嗿衆皃按許以字从口故釋與毛異﹞从口貪聲﹝他感切古音在七部﹞詩曰有嗿其饁\n【咸】皆也悉也﹝咸皆也見釋詁﹞从口从戌﹝會意胡監切古音在七部﹞戌悉也﹝此从戌之故戌爲悉者同音假借之理﹞\n【呈】平也﹝今義云示也見也﹞从口壬聲﹝直貞切十一部壬之言挺也故訓平﹞\n【右】助也从口又﹝又者手也手不足以口助之故曰助也今人以左右爲𠂇又字則又製佐佑爲左右字于救切古音在一部﹞\n【啻】語時不啻也﹝元應引倉頡篇曰不啻多也按不啻者多之䛐也秦誓曰不啻若自其口出世說新語云王文度弟阿智惡乃不啻玉篇云買賣云不啻也可知爲市井常談矣不啻如楚人言夥頤啻亦作翅支聲帝聲同部也疒部疧下曰病不翅孟子曰奚翅食重﹞从口帝聲﹝施智切十六部﹞一曰啻諟也﹝言部曰諟理也"},
{"n":"59-1","t":"亦用諟爲宷諦字﹞讀若鞮﹝疑此謂後一義之讀﹞\n【吉】善也从士口﹝居質切十二部﹞\n【周】密也﹝密山部曰山如堂者引伸訓爲周緻也左傳晏子曰淸濁小大短長疾徐哀樂剛柔遟速高下出入周疏以相濟也以周與疏反對又襄二十七年春胥梁帶使諸喪邑者具車徒以受地必周杜皆云周密也按忠信爲周謂忠信之人無不周密者﹞从用口﹝善用其口則密不密者皆由於口職畱切三部﹞\n【𠄗】古文周字从古文及﹝及之者周至之意﹞\n【唐】大言也﹝引伸爲大也如說尙書者云唐之爲言蕩蕩也見論衡又爲空也如梵書云福不唐捐凡陂塘字古皆作唐取虚而多受之意𨸏部曰隄唐也﹞从口庚聲﹝徒郎切十部﹞\n【啺】古文唐从口昜﹝亦形聲﹞\n【𠼡】誰也从口𢏚又聲𢏚古文疇﹝按此篆疑有誤白部曰𤾊䛐也从白𢏚聲引唐書帝曰𤾊咨與此音義大同但其字从口𢏚聲足矣不當兼从又聲又在一部非聲也老部𦓃酉部𨢫巾部𢅂皆从𤾊聲竹部？火部？言部？邑部？皆从𦓃聲絶無从𠼡聲之字可知此正當作𤾊爲𦓃之聲直由切三部﹞\n【嘾】含㴱也﹝莊子曰大甘而嘾﹞从口覃聲﹝徒感切古音在七部﹞\n【噎】飯窒也﹝王風中心如噎毛曰謂噎憂不能息也噎憂雙聲憂即終日號而不嚘之嚘氣逆也今本毛傳譌脫惟玉篇不誤鄭風傳憂不能息憂亦讀爲嚘欠部曰欭嚘也欭嚘即噎憂劉氏台拱說﹞从口壹聲﹝烏結切十二部﹞\n【嗢】咽也﹝咽當作噎聲之誤也欠部曰䯉咽中息不利也與嗢音義同𥬇云嗢噱者嗢在㗋中噱在口也﹞从口𥁕聲﹝烏𣳚切𥁕聲在十三部與十五部合音冣近也﹞\n【哯】不歐而吐也﹝欠部曰歐吐也渾言之此云不歐而吐也者析言之歐以匈㗋言吐以出口言也有匈㗋不作惡而已吐出者謂之哯玉篇廣韵作不顧而唾非也﹞从口見聲﹝胡典切古音在十四部﹞\n【吐】寫也从口土聲﹝他魯切五部﹞\n【噦】气啎也﹝啎逆也通俗文曰氣逆曰噦內則曰不敢噦噫靈樞經說六府氣胃爲氣逆噦﹞从口歲聲﹝於月切十五部﹞\n【咈】違也﹝違與韋同相背也﹞从口弗聲﹝符弗切十五部﹞周書曰﹝按說文引微子篇咈其耇長我興受其䢙皆系周書引予顚躋則曰商書未知孰是誤字洪範一篇商周說異微子則必是商書也﹞咈其耉長﹝玉篇引易咈經于𠀉今易作拂葢誤﹞\n【嚘】語未定皃﹝東方朔傳曰伊憂亞者辭未定也集韵云憂或作嚘又老子終日號而不嗄玉篇作不嚘云嚘氣逆也太玄柔兒于號三日不嚘傅奕挍定老子作？？同嚘﹞从口憂聲﹝於求切三部師古一矦反﹞\n【吃】言蹇難也从口气聲﹝居乙切十五部﹞\n【嗜】喜欲之也﹝此依韵會本喜當作憙憙悅也經傳多假耆爲嗜﹞从口耆聲﹝常利切十五部﹞\n【啖】噍啖也﹝荀子王霸篇啖啖常欲人之有注啖啖幷吞之皃﹞从口炎聲﹝徒敢切八部﹞一曰噉﹝韵會無此三字云或作噉按口部無噉字玉篇廣韵皆正作噉云啖同以𠧐字例之葢說文本作噉﹞\n【哽】語爲舌所介也﹝哽介雙聲漢書祝哽在前﹞从口更聲讀若"},
{"n":"60","t":"井汲綆﹝古杏切十一部﹞\n【嘐】誇語也﹝孟子何以謂之狂也曰其志嘐嘐然曰古之人古之人夷考其行而不掩焉者也﹞从口翏聲﹝古肴切古音在三部﹞\n【啁】啁﹝此複舉字未刪者﹞嘐也﹝楚語鵾雞啁哳而悲鳴啁大聲哳小聲也﹞从口周聲﹝陟交切古音在三部倉頡篇啁調也謂相戲調也今人啁作嘲﹞\n【哇】諂聲也﹝淫哇也王莽傳又假？爲哇﹞从口圭聲﹝於佳切古音十六部﹞讀若醫﹝醫在第一部相隔遠甚疑是翳字翳在十六部﹞\n【𠱫】語相訶歫也﹝歫今之拒字訶歫者訶而拒之﹞从口䇂﹝音愆﹞䇂惡聲也﹝口䇂以口拒惡聲也﹞讀若櫱﹝五葛切十五部﹞\n【吺】讘吺﹝逗﹞多言也﹝言部曰讘多言也讘吺玉篇作？吺﹞从口殳聲﹝當矦切四部﹞\n【呧】苛也﹝苛者訶之假借字漢人多用荷爲訶亦用苛爲訶﹞从口氐聲﹝都禮切十五部按言部有詆字云訶也口部呧似複出集韵詆呧爲一字﹞\n【呰】苛也﹝苛亦當作訶元應引作訶凡言呰毀當用呰喪服四制呰者莫不知禮之所生也鄭云口毀曰呰元應引如此今禮記作訾按少儀注㒳云訾思也﹞从口此聲﹝將此切十六部﹞\n【嗻】遮也﹝廣韵嗻多語之皃然則遮者謂多言遏遮人言也﹞从口庶聲﹝之夜切古音在五部﹞\n【唊】妄語也﹝廣韵唊唊多言也﹞从口夾聲讀若莢﹝古叶切八部﹞\n【嗑】多言也从口盍聲讀若甲﹝𠊱榼切八部﹞\n【嗙】訶聲嗙喻也从口旁聲﹝補？切十部﹞司馬相如說淮南宋蔡舞嗙喻也﹝上林賦巴渝宋蔡淮南于遮此所偁非賦文葢凡將之一句也劉逵引黃潤纖美宜製襌歐陽詢引鐘磬竽笙筑坎矦知凡將七言爲句﹞\n【噧】高气多言也﹝廣韵曰高聲皃又多言﹞从口蠆省聲﹝按篆文作？此直云？聲可矣不當云省訶介切十五部﹞春秋傳曰噧言﹝未見所出惟公羊襄十四年經鄭公孫囆二傳作？疑噧言二字有誤當云鄭公孫？﹞\n【叴】高气也从口九聲﹝巨鳩切三部詩叴矛"},
{"n":"60-2","t":"是此叴字﹞臨淮有叴猶縣﹝見地理志按韓子智伯伐仇猶非此縣地﹞\n【嘮】嘮呶讙也从口勞聲﹝敕交切二部﹞\n【呶】讙聲也从口奴聲﹝女交切古音在五部﹞詩曰載號載呶﹝見小雅毛曰號呼呶讙也﹞\n【叱】訶也﹝訶大言而怒也﹞从口七聲﹝昌栗切十二部﹞\n【噴】吒也从口賁聲﹝普䰟切十三部﹞一曰𡔷鼻﹝此別一義許釋嚔爲欠以𡔷鼻繫之噴﹞\n【吒】噴也叱怒也﹝此三字明叱噴吒三字互訓也曲禮曰母吒食謂當食而叱怒他事嫌於怒食故注云嫌薄之淮陰矦傳曰項王喑噁叱吒千人皆廢﹞从口乇聲﹝陟駕切古音在五部亦作咤﹞\n【噊】危也﹝見釋詁﹞从口矞聲﹝余律切十五部﹞\n【啐】驚也从口卒聲﹝七外切十五部儀禮今文以爲？酒字﹞\n【唇】驚也﹝後人以震字爲之﹞从口辰聲﹝側鄰切十三部﹞\n【吁】驚也从口亏聲﹝況于切五部按此篆當刪說見亏部﹞\n【嘵】懼聲也﹝豳風毛傳曰嘵嘵懼也﹞从口堯聲﹝許幺切二部﹞詩曰予維音之嘵嘵﹝玉篇廣韵作予維音之嘵嘵本說文也今本說文作唯予音之嘵嘵﹞\n【嘖】大呼也﹝呼當作嘑廣韵㗲嘖叫也左傳定四年嘖有煩言﹞从口責聲﹝士革切十六部﹞\n【謮】嘖或从言﹝百官公卿表典客太初元年更名大鴻臚應劭曰郊廟行禮謮九賓鴻聲臚傳之也今漢書譌讚﹞\n【嗸】眾口愁也﹝董仲舒傳嚻嚻苦不足食貨志天下謷謷陳湯傳熬熬苦之皆同音假借字也﹞从口敖聲﹝五牢切二部按此字五經文字玉篇廣韵經典釋文皆下口上敖本說文也今說文作嗷後人所𡚶改﹞詩曰哀鳴嗸嗸﹝小雅﹞\n【唸】唸吚﹝逗﹞呻也﹝今本無唸者淺人以爲複字而刪之無呻者淺人所改也今依全書通例補正﹞从口念聲﹝都見切古音在七部郭音坫今切都見者因詩作殿也﹞詩曰民之方唸吚﹝大雅文今作殿屎﹞\n【吚】唸吚也﹝釋訓殿屎呻也毛傳殿屎呻吟也陸氏詩爾雅音義皆云殿屎說文作唸吚﹞从口伊省聲﹝依詩爾雅音義五經文字云屎說文作吚然則今本說文作㕧者俗人𡚶改也以虫部𧉅字例之亦爲伊省聲馨伊切十五部﹞\n【㘙】呻也从口嚴聲﹝五銜切八部廣韵作？﹞\n【呻】吟也﹝按呻者吟之舒吟者呻之急渾言則不別也﹞从口申聲﹝失人切十二部﹞\n【吟】呻也从口今聲﹝魚音切七部﹞\n【䪩】吟或从音\n【嗞】嗟也﹝嗟言部作？云？嗞也與此爲互訓今本言部作咨也淺人𡚶改耳謀事曰咨音義皆殊戰國策秦策五平原令見諸公必爲言之曰嗟嗞乎司空馬詩綢繆子兮子兮如此良人何毛傳子兮者嗟茲也茲當作？古言？嗞今人作嗟咨非也廣韵嗞嗟憂聲也﹞从口茲聲﹝子之切一部﹞\n【哤】哤異之言﹝齊語曰四民者勿使襍處襍處則其言哤其事易韋注哤亂也﹞从口尨聲﹝莫江切九部﹞一曰襍語﹝漢人多用襍爲集字集語猶聚語也﹞讀若尨﹝㒳義讀同﹞\n【叫】嘑也从口丩聲﹝古弔切古音在三部按㗊部嘂言部"},
{"n":"61-1","t":"訆皆訓大嘑與此音同義小異疑叫字淺人所增﹞\n【嘅】嘆也从口既聲﹝苦葢切十五部﹞詩曰嘅其嘆矣﹝王風﹞\n【唌】語唌嘆也﹝梁鴻傳競舉枉兮措直咸先佞兮唌唌注唌音延讒言捷急之皃郭注爾雅假爲㳄字夕連切﹞从口延聲﹝十四部﹞\n【嘆】吞歎也﹝九經字㨾作吞聲也非按嘆歎二字今人通用毛詩中㒳體錯出依說文則義異歎近於喜嘆近於哀故嘆訓吞歎吞其歎而不能發詳欠部﹞从口歎省聲﹝他案切十四部﹞一曰大息也﹝此別一義與喟義同﹞\n【喝】㵣也﹝疑當作㵣音也今脫音字耳莊子．庚桑楚終日嗥而嗌不嗄崔譔本作不喝云啞也子虛賦榜人歌聲流喝郭璞曰言悲嘶也又謝希逸文喝邊簫於松霧﹞从口曷聲﹝於介切十五部﹞\n【哨】不容也﹝鄭注考工記曰哨頃小也記投壷曰某有枉矢哨壷﹞从口肖聲﹝才𥬇切二部﹞\n【吪】動也﹝見釋詁毛詩傳﹞从口化聲﹝五禾切十七部﹞詩曰尙寐無吪﹝王風又小雅或寢或吪今各本作訛非也訛即譌字﹞\n【噆】嗛也﹝元應引作銜也嗛銜音義同﹞从口朁聲﹝子荅切七部﹞\n【吝】恨惜也﹝慳吝亦恨惜也﹞从口文聲﹝按此字葢从口文會意凡恨惜者多文之以口非文聲也良刃切十二部﹞易曰㠯往吝﹝蒙初六爻辭按？部引以往遴不同者許易偁孟氏或兼偁他家或孟易有或本皆未可知也﹞\n【𠲲】古文吝从彣\n【各】異䛐也﹝䛐者意內而言外異爲意各爲言也﹞从口夂﹝陟侈切﹞夂者有行而止之不相聽意﹝夂部曰從後至也象人㒳脛後有致之者致之止之義相反而相成也古洛切五部﹞\n【否】不也从口不﹝按否字見不部此誤增也﹞\n【唁】弔生也﹝庸風歸唁衞矦春秋齊矦唁公于野井穀梁傳毛傳皆云弔失國曰唁此言弔生者以弔生爲唁別於弔死爲弔也何注公羊云弔亡國曰唁弔死曰弔與此相發明今本公羊注弔死國曰弔衍國字﹞从口言聲﹝魚變切十四部﹞詩曰歸唁衞矦\n【哀】閔也﹝閔弔者在門也引伸之凡哀皆"},
{"n":"61-3","t":"曰閔﹞从口衣聲﹝烏開切古音在十五部﹞\n【嗁】号也﹝号各本作號今正号下曰痛聲也此可證嗁号與嘑號不同字也号痛聲哭哀聲痛在內哀形於外此嗁與哭之別也喪大記始卒主人啼兄弟哭婦人哭踊注悲哀有㴱淺也若嬰兒中路失母能勿啼乎按鄭用襍記語也嗁俗作啼士喪禮作諦古多假諦爲嗁﹞从口虒聲﹝杜兮切十六部﹞\n【嗀】歐皃﹝今俗語如此﹞从口㱿聲﹝許角切三部﹞春秋傳曰君將嗀之﹝左哀卄五年文之玉篇作焉﹞\n【咼】口戾不正也﹝通俗文斜戾曰咼﹞从口冎聲﹝苦媧切古音十七部﹞\n【𠴫】𠴫嗼也﹝三字一句俗本刪𠴫字非也宀部曰寂無人聲也﹞从口叔聲﹝前歷切古音在三部﹞\n【嗼】？嗼也﹝按歺部云寂㱳義略同爾雅釋詁曰嗼定也吕覽首時篇嗼然高注嗼然無聲也今毛詩求民之莫毛曰莫定也又貉其德音左傳韓詩貉皆作莫韓云莫定也﹞从口莫聲﹝莫各切五部玉篇亾格切﹞\n【𠯑】塞口也﹝廣雅釋詁曰𠯑塞也易巛六二𢬸囊"},
{"n":"62","t":"无咎𢬸即𠯑字也﹞从口？省聲﹝？即氏部氒字𣜩變或作氒或作牙凡𠯑聲字𣜩變皆爲舌如括刮之類古活切十五部﹞\n【𤯁】古文从甘﹝戴先生曰古文？不省誤爲从甘按汗𥳑古文四聲韵云𠯑？皆同厥出古尙書？即？字不省者也﹞\n【嗾】使犬聲﹝見左傳宣二年使犬者作之噬也方言曰秦晉之西鄙自冀隴而西使犬曰哨郭音騷哨與嗾一聲之轉公羊疏云今呼犬謂之屬﹞从口族聲﹝穌奏切三部釋文素口反﹞春秋傳曰公嗾夫獒﹝按嗾服本作取云取嗾也嗾夫獒使之噬盾也今本釋文正義皆譌亂取誤爲㖩﹞\n【吠】犬鳴从口犬﹝口犬者動口之犬也字林作㕹則爲形聲字太玄曰鴟鳩在林㕹彼衆經文𨕖注引戰國策作？亦是形聲字符廢切十五部﹞\n【咆】嗥也﹝廣韵曰咆虓熊虎聲﹞从口包聲﹝薄交切二部﹞\n【嗥】咆也﹝廣韵噑熊虎聲左傳曰狐貍所居豺狼所噑﹞从口皋聲﹝乎刀切古音在三部﹞\n【獆】譚長說嗥从犬﹝公羊疏春秋經趙盾試其君夷獔﹞\n【喈】烏鳴聲也从口皆聲﹝古諧切十五部﹞一曰鳳皇鳴聲喈喈﹝按此八字葢後人所增鳳皇亦鳥耳詩風雨曰雞鳴喈喈卷阿曰邕邕喈喈﹞\n【哮】豕驚聲也﹝按哮亦作豞許角切吳都賦曰封豨？李云？豨聲呼學切亦即哮字但字形有譌耳﹞从口孝聲﹝許交切亦許角切古音在三部﹞\n【喔】雞聲也从口屋聲﹝於角切三部﹞\n【呝】喔也﹝呝喔雙聲射雉賦良遊呃喔引之規裏廣韵卄一麥曰呝喔鳥聲疑㒳篆文下本皆云呝喔後人亂之耳﹞从口戹聲﹝烏格切十六部﹞\n【咮】鳥口也﹝今人噣咮啄三字同音通用許分別甚明人口不曰咮﹞从口朱聲﹝章俱切古音在四部按廣韵十虞曰讋咮多言皃四十九宥曰咮鳥口然則大徐用章俱一切誤也﹞\n【嚶】鳥鳴也﹝小雅鳥鳴嚶嚶毛曰嚶嚶驚懼也釋訓曰丁丁嚶嚶相切直也鄭曰嚶嚶㒳鳥聲也按詩鳥鳴嚶嚶出自幽谷本不言何鳥昔人因嚶嚶似離黃之聲出谷遷喬亦似離黃出蟄土而登樹故就嚶改鸎爲倉庚之名唐試士以鸎出谷"},
{"n":"62-2","t":"命題本毛詩也古者倉庚名離黃名？黃名楚雀名黃栗畱黃鸝畱不名黃鸎亦無鸎字也惟高誘注吕覽曰含桃鸎桃鸎鳥所含陸璣詩疏云黃鸝畱豳州人謂之黃鸎鸎字始見要因其聲製字耳果名依高誘作鸎桃爲是鄭注月令作櫻桃者乃俗人所改詩交交桑扈有鶯其羽毛公云鶯然有文章也鶯絶非鸎唐人耕韵鶯注鳥羽文也鸎注黃鸎也一韵中可竝用舊本唐詩黃鸎字皆如此元明以後淺人乃謂古無鸎字盡改爲鶯而鶯失其本義而昔人因嚶製鸎之理晦矣玉篇鶯鳥有文鸎黃鳥也分別亦是而謂倉庚爲黃鳥失詩之訓毛詩黃鳥非倉庚也至集韵類篇乃皆合鶯鸎爲一字斯謂不識字﹞从口嬰聲﹝烏莖切十一部﹞\n【啄】鳥食也﹝鳥咮銳食物似琢吳都賦說水鳥曰彫琢蔓藻﹞从口豖聲﹝丁角切三部﹞\n【唬】虎聲也﹝鍇本不誤鉉本改爲嗁聲誤甚自吠篆已下皆言鳥獸矣通俗文曰虎聲謂之哮唬當讀呼去聲亦讀如罅字从虎口虎亦聲也五部﹞从口虎﹝與吠意同主於說口故不入犬虎部○此下鍇有一曰虎聲四字鉉本此四字在从口之上皆"},
{"n":"62-3","t":"淺人誤增﹞讀若暠﹝說文無此字鉉用唐韵呼訝切玉篇呼交切與此讀合﹞\n【呦】鹿鳴聲也﹝見小雅﹞从口幼聲﹝伊虯切三部﹞\n【𣢜】呦或从欠\n【噳】麋鹿羣口相聚皃﹝大雅麀鹿噳噳毛曰噳噳然衆也小雅麀鹿麌麌毛曰麌麌衆多也按毛意麌麌即噳噳之假借也說文無麌﹞从口虞聲﹝魚矩切五部﹞詩曰麀鹿噳噳\n【喁】魚口上見﹝師古元應皆作衆口按魚是也淮南書水濁則魚噞喁劉逵注吳都賦曰噞喁魚在水中羣出動口皃喁本狀魚引伸他用如論語素王受命讖莫不喁喁延頸歸德淮南書羣生莫不喁喁然仰其德司馬相如傳延頸舉踵喁喁然皆是也﹞从口禺聲﹝魚容切葢古音在四部﹞\n【局】促也﹝以㬪韵爲訓﹞从口在尺下復局之﹝尺所以指厈規榘事也口在尺下三緘其口之意﹞一曰博所㠯行棊象形﹝博當作簙簙局戲也六箸十二棊簙有局以行十二棊局之字象其形此別一義渠錄切三部﹞\n【㕣】山閒陷"},
{"n":"63","t":"泥地﹝閒玉篇作㵎陷當作淊字之誤水部曰淊泥水淊淊也﹞从口﹝謂山閒﹞从水敗皃﹝謂淊泥谷字酋字皆从水半見㕣亦从水半見出於口也水敗土而淊泥多是曰㕣﹞讀若沇州之沇﹝按漢隸沇州字已多作？以轉切十四部﹞九州之渥地也﹝毛傳曰渥厚也﹞故㠯沇名焉﹝此釋州名之意沇爲九州之渥地如㕣爲山閒之渥地其義同其音亦同也﹞\n【𧮲】古文㕣﹝按下葢从谷上从列骨之殘？字？象水敗也漢人作？字者葢合和𧮲沇二字爲之﹞\n文一百八十﹝鍇一百八十二重二十一﹝張次立曰重二十補遺訡一字共重二十一按訡字今不補\n【凵】張口也象形﹝也廣韵作皃口犯切八部﹞凡凵之屬皆从凵\n\n文一\n【吅】驚嘑也﹝玉篇云吅與讙通按言部讙譁二字互訓與驚嘑義別﹞从二口凡吅之屬皆从吅讀若讙﹝況袁切十四部﹞\n【𤕦】亂也从爻工交吅﹝疑有譌脫寸部？繹理也从口从工从又从寸工口亂也又寸分理之彡聲與𤕦同意是則从吅从爻从工者亦亂也从己分理之？不云理？不云亂者互見其義也乙部曰亂治也𠬪部曰𤔔治也幺子相亂𠬪治之凡言亂而治在焉易竆則變也莊子在宥傖囊崔譔作戕囊云戕囊猶搶攘晉灼注漢書曰搶攘亂皃也搶攘㬪韵本在陽唐韵轉入庚韵攘即𤕦之假借凡髮亂曰？鬤艸亂曰？薴皆搶攘同意﹞一曰窒𤕦﹝𤕦玉篇作穰葢誤窒𤕦葢充塞之意周漢人語也﹞讀若穰﹝㒳義同讀在十部唐韵女庚切﹞\n【𤕧】籒文𤕦\n【嚴】敎命急也﹝嚴急㬪韵趙注孟子曰事嚴喪事急﹞从吅﹝敦促之意﹞𠪚聲﹝語杴切八部﹞\n【𡅮】古文嚴\n【咢】譁訟也﹝引伸爲徒擊𡔷曰咢又韋賢傳咢咢黃髪﹞从吅屰屰亦聲﹝五各切五部﹞\n【單】大也﹝當爲大言也淺人刪言字如誣加言也淺人亦刪言字爾雅廣雅說大皆無單引伸爲雙之反對大雅其軍三單毛云三單相襲也鄭云丁夫適滿三軍之數無羨卒也﹞从吅？﹝大言故从吅﹞吅亦聲﹝都寒切十四部﹞闕﹝當云？闕謂？形未聞也﹞\n【喌】呼雞重言之﹝當云喌喌呼雞重言之也淺人刪之耳夏小正正月雞桴粥粥也者相粥之時也案相粥之時也一本作相粥粥呼也粥喌古今字雞聲喌喌故人效其聲𧦝之風俗通曰呼雞朱朱俗說雞本朱公化而爲之今呼雞曰朱朱也謹按說文解字喌从二口二口爲讙州其聲也讀若祝祝者誘致禽畜和順之意喌與朱音相似耳今按應仲遠似當引小正爲原本﹞从吅从州聲﹝之六切三部﹞讀若祝﹝依風俗通則祝當重謂喌喌讀若祝祝也左傳州吁穀梁作祝吁博物志云祝雞翁善養雞故呼祝祝﹞\n文六重二\n【哭】哀聲也从吅从獄省聲﹝苦屋切三部按許書言省聲多有可疑者取一偏旁不載全字指爲某字之省若家之爲豭省哭之从獄省皆不可信獄固从㹜非从犬而取㹜之半然則何不取？獨倏𤞞之省乎竊謂从犬之字如狡獪狂默猝猥？狠獷狀獳狎狃犯猜猛犺㹤狟戾獨狩臭獘獻類猶卅字皆从犬而移以言人安見非器本謂犬噑而移以言人也凡造字之本意有不可得者如秃之从禾用字之本義亦有不可知者如家之从豕哭之从犬愚以爲家入豕部从豕宀哭入犬部从犬吅皆會意而移以言人庶可正省聲之勉強皮傅乎哭部當廁犬部之後﹞凡哭之屬皆从哭\n【喪】亡也﹝亡部曰亡逃也亡非死之謂故中庸曰事死如事生事亡如事存尙書大傳曰王之於仁人也死者封其墓況於生者乎王之於賢人也亡者表其閭況於在者乎皆存亡與生死分別言之凶禮謂之喪者鄭禮經目錄云不忍言死而言喪喪者棄亡之辭若全居於彼焉己失之耳是則死曰喪之義也公子重耳自偁身喪魯昭公自偁喪人此喪字之本義也凡喪失字本皆平"},
{"n":"64","t":"聲俗讀去聲以別於死喪平聲非古也﹞从哭亡亡亦聲﹝此從禮記奔喪之禮釋文所引息郞切十部﹞\n文二\n【走】趨也﹝釋名曰徐行曰步疾行曰趨疾趨曰走此析言之許渾言不別也今俗謂走徐趨疾者非﹞从夭止夭者屈也﹝依韵會訂夭部曰夭屈也止部曰止爲足从夭止者安步則足胻較直趨則屈多子苟切四部大雅假本奏爲奔走﹞凡走之屬皆从走\n【趨】走也﹝曲禮注曰行而張足曰趨按張足過於布武大雅左右趣之毛曰趣趨也此謂假借趣爲趨也﹞从走芻聲﹝七逾切古音在四部﹞\n【赴】趨也﹝聘禮赴者未至士喪禮赴曰君之臣某死注皆云今文赴作計按古文計告字衹作赴者取急疾之意今文从言急疾意轉隱矣故言部不收計字者从古文不从今文也凡許於禮經从今文則不收古文字如"},
{"n":"64-1","t":"口部有名金部無銘是也从古文則不收今文字如赴是也襍記作計不作赴者禮記多用今文禮也左傳作赴者左𠀌明述春秋傳以古文故與古文禮同也﹞从走卜聲﹝芳遇切古音在三部﹞\n【趣】疾也﹝大雅來朝趣馬箋云言其辟惡早且疾也玉篇所引如是獨爲不誤早釋來朝疾釋趣馬也又濟濟辟王左右趣之箋云左右之諸臣皆促疾於事周禮趣馬大鄭曰趣馬趣養馬者也按趣養馬謂督促養馬古音七口反音轉乃有淸須七句二反後人言歸趣旨趣者乃引伸之義輒讀爲七句以別於七苟非古義古音也﹞从走取聲﹝七句切古音在四部﹞\n【超】跳也﹝跳一曰躍也躍迅也迅疾也然則超與趣同義﹞从走召聲﹝敕宵切二部﹞\n【趫】善緣木之士也﹝依二京賦注衆經音義訂吳都賦曰趫材悍壯此焉比廬成公綏洛禊賦曰趫才逸態習水善浮按張注列子說符篇異伎云僑人郭注山海經長股國言有喬國今伎家僑人象此僑人今俗謂之踹僑僑即趫字去嚻切﹞从走喬聲﹝去嚻切二部﹞讀若王子蹻﹝王子蹻葢即王子喬周靈王太子晉也又有王喬者蜀武陽人也淮南齊俗訓王喬赤誦子誦同松師古注王褒傳僑松云王僑赤松子凡辭賦言喬松者皆謂王喬非王子喬﹞\n【赳】輕勁有才力也﹝周南傳曰赳赳武皃釋訓曰洸洸赳赳武也詩音義引爾雅武作勇﹞从走丩聲﹝居黝切三部﹞讀若鐈﹝喬聲在二部合韵冣近﹞\n【䞚】緣大木也﹝與蚑音義略同﹞一曰行皃﹝此別一義小雅鹿斯之奔維足伎伎玉篇作䞚䞚﹞从走支聲﹝巨之切之當作支十六部﹞\n【趮】疾也﹝考工記羽豐則遟羽殺則趮鄭云趮㫄掉也按今字作躁﹞从走喿聲﹝則到切二部﹞\n【趯】躍也﹝召南傳曰趯趯躍也足部曰躍迅也﹞从走翟聲﹝以灼切古音在二部平聲﹞\n【𧽸】蹠也﹝𧽸跳起也足部曰楚人謂跳躍曰蹠﹞从走厥聲﹝居月切十五部﹞\n【越】度也﹝與辵部𨒋字音義同周頌對越在夭箋云越於也此假借越爲粤也尙書有越無粤大誥文矦之命越字魏三體石經作粤說文引粤三日丁亥今召誥作越三日丁巳﹞从走戉聲﹝王伐切十五部﹞\n【趁】？也从走㐱聲讀若塵﹝丑忍切十三部按趁當平聲同馬部駗張人切今人趁逐字作此反語爲丑刃非古義古音也﹞\n【𧾍】趁也﹝按趁𧾍即屯六二屯如亶如馬融云難行不進之皃亶俗本作邅葉林宗抄宋版釋文吕祖謙音訓皆作亶馬部作駗驙駗驙馬載重難也皆雙聲㬪韵疑㒳篆下本皆作趁𧾍也﹞从走亶聲﹝張連切十四部﹞\n【趞】趬趞也从走昔聲﹝七雀切古音在五部﹞一曰行皃\n【趬】行輕皃﹝今俗語輕趬當用此字﹞从走堯聲﹝牽遙切二部﹞一曰趬舉足也﹝今俗語謂舉足正如此按趬趞雙聲字疑篆當先趬後趞趬下曰趬趞行輕皃一曰趬舉足也从走堯聲趞下云趬趞也从走昔聲今本葢淺人所亂﹞\n【𧼏】急走也从走弦聲﹝形聲包會意从弦有急意也胡田切十二部﹞\n【趀】倉卒也﹝倉俗从？誤夬九四其行次且次鄭作？論語造次必於是造次馬云急遽也鄭云倉卒也然則次者趀之假借字錢氏大昕說﹞从走𠂔聲讀若資﹝取私切十五部﹞\n【𧽤】輕行也从走票聲﹝撫招切二部﹞\n【𧼒】行皃从走臤聲讀若菣﹝棄忍切十二部﹞\n【趥】行皃从走酋聲﹝千牛切三部﹞\n【䟉】行皃﹝篇韵皆曰小兒行﹞从走蜀聲讀若燭﹝之欲切三部﹞\n【䞪】行皃从走匠聲讀若匠﹝疾亮切十部﹞\n【𧾩】走皃﹝走疾於行﹞从走叡聲讀若紃﹝詳遵"},
{"n":"662","t":"切十三部按此字今篆作𧾝說云㕡聲溝㕡字讀若郝部分絶遠依廣韵十八諄作𧾩則與玉部璿𤫀字同一諧聲取韵詳遵與似沿分十三十四部而冣近也玉篇亦作？祀傳切今改正﹞\n【𧾯】走意﹝廣韵走皃﹞从走薊聲讀若？結之結﹝結者今之髻字鄭注經少牢饋食追師弁師襍記用紒字从禮今文也許造說文髟部四用結字此一用結字从禮古文也士冠禮采衣紒注云古文紒爲結許不从今文故糸部無紒𧾯古㞕切十五部﹞\n【𧼐】走意﹝廣韵走皃﹞从走囷聲﹝𠀉忿切十三部﹞\n【趖】走意﹝花閒詞曰荳蔲花閒趖晚日今京師人謂日跌爲晌午趖﹞从走坐聲﹝穌和切十七部﹞\n【𧾨】走意﹝石𡔷詩𧾨𧾨𤒞𤒞﹞从走憲聲﹝許建切十四部﹞\n【𧾫】走意从走臱聲﹝布賢切十二部按鍇本作臱省聲而其篆文不省﹞\n【䟈】走也从走𢧜聲讀若詩威儀秩秩﹝此偁假樂威儀抑抑德音秩秩誤合二句爲一如東方昌矣昆夷呬矣亦然也秩秩李仁甫本作祑祑少牢饋食禮注曰古文替爲秩秩或爲𢧜與䟈讀如秩相似直質切十一十二部合韵冣近﹞\n【䞥】走也﹝篇韵皆作走皃﹞从走有聲讀若又﹝于救切古音在一部﹞\n【𧽋】走輕也从走烏聲讀若鄔﹝安古切五部﹞\n【𧾱】走顧皃从走瞿聲﹝此形聲包會意瞿鷹隼之視也記曰見似目瞿﹞讀若劬﹝其俱切五部﹞\n【䞿】走皃从走寒省聲﹝今本寒作蹇誤篇韵皆𠀉言虛言二切鉉云九輦切﹞\n【䞗】疑之等䞗而去也﹝等讀若𪒴等䞗㬪韵字濡滯之皃疑之故等䞗而去"},
{"n":"65-2","t":"等在之止韵音變入咍海韵音轉入拯等韵﹞从走才聲﹝倉才切一部﹞\n【𧺼】淺渡也从走此聲﹝雌氏切十五十六部﹞\n【赹】獨行也﹝唐風獨行煢煢毛曰煢煢無所依也熒聲匀聲合音冣近故煢赹同義﹞从走匀聲讀若煢﹝渠營切十一部匀聲古在十二部﹞\n【𧾚】安行也﹝廣韵九魚𧾚𧾚安行皃按欠部歟安气也心部㦛趣步㦛㦛也馬部𩦡馬行徐而疾也論語曰與與如也漢書長倩懙懙﹞从走與聲﹝余吕切五部﹞\n【起】能立也﹝起本發步之偁引伸之訓爲立又引伸之爲凡始事凡興作之偁﹞从走已聲﹝五經文字云从辰巳之巳是字鑑从戊己之己非也墟里切十五部﹞\n【𨑓】古文起从辵\n【𧻲】畱意也从走里聲讀若小兒咳﹝咳今本作孩誤許用小篆也戸來切一部﹞\n【𧽒】行也﹝廣韵一送曰䠢𧽒疲行皃大人賦說螭虯沛艾赳螑仡以佁儗兮張揖曰赳螑申頸低卬也按赳螑猶䠢𧽒﹞从走臭聲﹝香仲切古音在三部﹞\n【趛】低頭"},
{"n":"65-3","t":"疾行也从走金聲﹝牛錦切七部﹞\n【趌】趌𧼨﹝逗﹞怒走也从走吉聲﹝去吉切十二部﹞\n【𧼨】趌𧼨也﹝凡異部㬪韵必部分相近﹞从走曷聲﹝居謁切十五部﹞\n【𧾎】疾也﹝齊風子之還兮毛曰還便捷之皃按毛以還爲𧾎之假借也或毛許所據詩本作𧾎﹞从走睘聲讀若讙﹝況袁切十四部﹞\n【䞘】直行也从走乞聲﹝魚訖切十五部﹞\n【𧾰】趨進𧾰如也﹝有但引經文不釋字義者如此及詞之？矣絬衣長短右袂是也又色艴如也又足躩如也﹞从走翼聲﹝與職切一部﹞\n【赽】踶也﹝足部曰踶躗也按踶蹋也﹞从走夬聲﹝各本作決省聲非古穴切十五部﹞\n【趩】行聲也﹝石𡔷詩其來趩趩﹞从走異聲讀若敕﹝丑亦切一部﹞一曰不行皃﹝按趩字鍇本在部末疑𧾰趩本一字而二之如水部之潩瀷也﹞\n【趆】趨也﹝玉篇走皃廣韵趨走皃﹞从走氐聲﹝都禮切十五部篇韵皆去聲﹞\n【趍】趍趙﹝二字句﹞夂"},
{"n":"66","t":"也﹝夂行遟曳夂夂也楚危切各本皆譌久玉篇廣韵不誤趍趙雙聲字與歭䠧？箸蹢躅字皆爲雙聲轉語﹞从走多聲﹝直离切古音在十七部﹞\n【趙】趍趙也从走肖聲﹝治小切﹞\n【赾】行難也﹝廣雅赾難也按今人靳固字當作此赾字﹞从走斤聲讀若堇﹝𠀉堇切十三部﹞\n【𧾣】走意也从走敻聲讀若繘﹝居聿切十五部夐古音在十四部合音冣近故觼𧤾亦同字﹞\n【趠】遠也﹝？部曰逴遠也音義同上林賦捷垂條逴希閒元應引如是史記作踔郭璞曰踔懸擿也吳都賦狖鼯猓然騰趠飛超按許云遠者騰擲所到遠也﹞从走卓聲﹝敕角切李善吐敎切今俗語如綽二部﹞\n【䟑】趠䟑也﹝三字一句趠䟑㬪韵字廣韵趠䟑行皃方言𨈅行也𨈅即䟑字﹞从走龠聲﹝以灼切二部﹞\n【𧾵】大步也从走矍聲﹝𠀉縛切五部﹞\n【𧼪】超特也﹝廣韵曰𧼪同跇按足部有跇字𨒋也𨒋踰也禮樂志體容與迣萬里迣迾也於義隔史記樂書作跇吳都賦跇踰竹柏李善引如淳"},
{"n":"66-1","t":"曰跇超踰也恥曳切𧼪與跇音義同﹞从走契聲﹝丑例切十五部﹞\n【䟇】走也从走幾聲﹝居衣切十五部﹞\n【𧼗】走也﹝篇韵皆作䞞云走皃﹞从走岪聲﹝敷勿切十五部﹞\n【𧽻】狂走也﹝東京賦捎魑魅斮獝狂薛曰獝狂惡戾之鬼按獝當作𧽻﹞从走矞聲﹝余律切十五部廣韵𧽻同𧾣﹞\n【䟂】行遟也﹝今人通用慢字﹞从走曼聲﹝莫還切十四部﹞\n【趉】走也﹝玉篇曰卒起走也按今俗語有之﹞从走出聲讀若無尾之屈﹝尾部曰屈無尾也高注淮南云屈讀如秋雞無尾屈之屈方言隆屈郭音屈尾瞿勿切十五部﹞\n【趜】竆也﹝毛傳鞫竆也說文？竆也？竆治辠人也皆於雙聲㬪韵求之廣韵曰趜困人也﹞从走匊聲﹝居六切廣韵又巨竹切三部﹞\n【趑】趑趄﹝逗﹞行不進也﹝易其行次且釋文次本亦作趑或作𨀥馬云卻行不前也且本亦作趄或作跙馬云語助也王肅云趑趄行止之礙也按馬云卻行不前者於次本字得其義也云語助者王風毛傳所云且辭也馬鄭同用"},
{"n":"66-2","t":"費氏易而馬次鄭？不同趑者後出俗字趄又因趑而加走旁者也許𣃔不錄鉉之前已有趑字注曰趑趄鉉因又補趄篆爲十九文之一今姑皆存之俟好學者㴱思焉﹞从走次聲﹝取私切十五部﹞\n【趄】趑趄也从走且聲﹝七余切五部﹞\n【𧽐】蹇行？？也从走䖍聲讀若愆﹝去䖍切十四部﹞\n【䟒】行䟒趢也﹝廣韵䟒曲走皃﹞从走雚聲﹝巨員切十四部﹞一曰行曲脊皃﹝玉篇無行字﹞\n【趢】䟒趢也﹝東京賦曰狹三王之趢？薛云趢？局小皃也﹞从走录聲﹝力玉切三部﹞\n【䞭】行速䞭䞭也﹝鍇本行速䞭䞭䞭䞭者行速皃鉉本改下䞭爲也字非夂部曰夋行夋夋也廣雅釋室曰䞭犇也子綏反今本綏譌繡﹞从走夋聲﹝七倫切十三部﹞\n【𧻕】側行也﹝側行者謹畏也﹞从走朿聲﹝資昔切十六部﹞詩曰謂地葢厚不敢不？﹝小雅？作蹐毛曰蹐累足也足部引不敢不蹐此不同者葢三家文異也朿聲脊聲同部﹞\n【䞨】半步"},
{"n":"66-3","t":"也﹝今字作跬司馬法曰一舉足曰跬跬三尺㒳舉足曰步步六尺﹞从走圭聲讀若跬同﹝𠀉弭切十六部讀若跬同當作讀若圭三字淺人所改也伍被傳作窺同部假借祭義作頃異部假借支與淸轉移次近也荀卿子作蹞﹞\n【䞾】䞾？﹝逗﹞輕薄也﹝䞾？周漢人語﹞从走虒聲﹝直离切十六部﹞讀若池﹝鍇本作地﹞\n【䞳】僵也﹝僵僨也此與足部之踣音義竝同未審孰爲本字孰爲後增﹞从走咅聲讀若匐﹝朋北切一部﹞\n【䞣】距也﹝距當作歫歫止也一曰槍也按蹠弩主於䟫歫故曰？張﹞从走㡿聲﹝鍇本不曰省聲五經文字㡿𣜩省作厈㴑字林作？九經字㨾𡍩𣜩省作坼又鍇本？鉉作？是知今本篆作？云㡿省聲非也今正車者切古音在五部﹞漢令曰？張百人﹝史漢申屠嘉傳材官蹶張如淳曰材官之多力能腳蹋強弩張之故曰蹶張律有蹶張士孟康曰主張強弩蹶音其月反漢令蹶張士百人考許書？？二字竝出？云蹠也？云歫也引漢令？張百人與如孟引作蹶張不合今尋繹字義？者跳起也？者拓也如孟二家作蹶張皆由認蹶？？爲一字耳讀說文者因㡿厥相似合？？爲一字篇韵皆云？同？正誤合二爲一之證也厥之省不得作？﹞\n【䟏】動也﹝篇韵皆云躒同大戴禮曰騏驥一躒不能千步﹞从走樂聲﹝郎擊切古音在二部﹞讀若春秋傳曰輔䟏﹝當作春秋傳有輔䟏六字見襄卄四年今傳作躒又有荀躒﹞\n【趡】動也﹝楊雄河東賦曰神騰鬼趡師古子𥬇才𥬇二反按說文有趡無趭廣雅釋室騰趭犇也曹音子肖今疑趭恐誤字子肖恐誤音耳然大人賦曰騰而狂趭師古音醮吳都賦狂趭獷猤李子召反則古非無趭字矣﹞从走隹聲﹝千水切十五部﹞春秋傳曰盟于趡﹝見桓十七年陸翠軌反﹞趡地名﹝此三字後人增﹞\n【𧻚】𧻚田﹝逗﹞易居也﹝周禮大司徒不易之地家百畮一易之地家二百畮再易之地家三百畮大鄭云不易之地歲種之地美故家百畮一易之地休一歲乃復種地薄故家二百畮再易之地休二歲乃復種故家三百畮遂人辨其野之土上地中地下地以頒田里上地夫"},
{"n":"67-1","t":"一𢋨田百畮萊五十畮中地夫一𢋨田百畮萊百畮下地夫一𢋨田百畮萊二百畮注萊謂休不耕者公羊何注曰司空謹別田之高下美惡分爲三品上田一歲一中田二歲一下田三歲一肥饒不得獨樂墝埆不得獨苦故三年一換主易居財均力平漢書食貨志曰民受田上田夫百畮中田夫二百畮下田夫三百畮歲耕種者爲不易上田休一歲者爲一易中田休二歲者爲再易下田三歲更耕自爰其處地理志曰秦孝公用商君制轅田張晏云周制三年一易以同美惡商鞅始割列田地開立仟伯令民各有常制孟康云三年爰土易居古制也末世浸廢商鞅相秦復立爰田上田不易中田一易下田再易爰自在其田不復易居也按何云換主易居班云更耕自爰其處孟云爰土易居許云𧻚田易居爰轅𧻚換田字音義同也古者每歲易其所耕則田廬皆易云三年者三年而上中下田徧焉三年後一年仍耕上田故曰自爰其處孟康說古制易居爲爰田商鞅自在其田不復易居爲轅田名同實異孟說是也依孟則商鞅田分上中下而少多之得上田者百畝得中田者二百畝得下田者三百畝不令得田者彼此相易其得中田二百畝者每年耕百畝二年而徧得下田三百畝者亦每年耕百畝三年而徧故曰上田不易中田一易下田再易爰自在其田不復易居周禮之制得三等田者彼此相易今年耕上田百畝明年耕中田二百畝之百畝又明年耕下田三百畝之百畝又明年而仍耕上田百畝如是乃得有休一歲休二歲之法故曰三歲更耕自爰其處與商鞅法雖異而同也鞅之害民在開仟伯﹞从走亘聲﹝羽元切十四部﹞\n【𧽍】走頓也﹝足部曰蹎跋也此與音義同﹞从走眞聲讀若顚﹝都年切十二部﹞\n【𧻹】喪擗？﹝今禮經禮記皆作踊足部曰踊跳也是二字義殊也左傳曲踊三百三踊于幕庭之類當从足若即位哭三踊而出之踊當从走擗鉉作辟詩．邶風爾雅諸家本多作擗撫心爲擗跳躍爲？﹞从走甬聲﹝余隴切九部﹞\n【䟆】止行也﹝今禮經皆作蹕惟大司寇釋文作䟆云本亦作蹕是可見古經多後人改竄亦有僅存古字也五經文字曰䟆止行也梁孝王傳出稱警入言䟆﹞一曰竈上祭名也﹝篇韵皆有襅字云竈"},
{"n":"67-3","t":"上祭﹞从走畢聲﹝卑吉切十二部﹞\n【𧽯】進也﹝按水部漸云漸水也則訓進者當專作？許所見周易卦名當如是矣﹞从走斬聲﹝藏濫切八部廣韵作䟅慈染切﹞\n【趧】趧婁﹝逗﹞四夷之舞各自有曲﹝趧婁今周禮作鞮鞻氏注云鞻讀爲屨鞮屨四夷舞者屝也今時倡蹋𡔷沓行者自有屝按今說文革部鞮革履也無鞻字釋文引說文鞮屨也字林鞮革屨也鞻者靲屨是則字林乃有鞻字許鄭周禮所無鄭注當本作婁讀爲屨革部之鞮是常用之屨走部之趧婁乃四夷舞者之屨曲當作屨聲之誤也四夷之舞各自有屨正與鄭注說同許意當亦婁讀爲屨﹞从走﹝屨也故从走﹞是聲﹝都兮切十六部﹞\n【趒】雀行也﹝今人槩用跳字﹞从走兆聲﹝徒遼切二部﹞\n【赶】舉尾走也从走干聲﹝巨言切十四部按此後人所增非許書本有也衆經音義曰通俗文曰舉尾走曰揵律文作赶馬走也然則唐初說文無赶即有赶亦不訓舉尾走都人士鄭箋？螫蟲也尾末揵然似婦人髮末上曲卷然釋文引漢書音義揵舉也"},
{"n":"68","t":"此舉尾用揵不用赶之證﹞\n文八十五重一\n【止】下基也﹝與？同部同義﹞象艸木出有阯﹝止象艸木生有阯屮象艸木初生形㞢象艸過屮枝莖益大出象艸木益滋上出達也﹞故㠯止爲足﹝此引伸假借之法凡以韋爲皮韋以朋爲朋黨以來爲行來之來以西爲東西之西以子爲人之偁皆是也以止爲人足之偁與以子爲人之偁正同許書無趾字止即趾也詩麟之止易賁其止壯于前止士昏禮北止注曰止足也古文止爲趾許同鄭从今文故不錄趾字如从今文名不錄古文銘也或疑銘趾當爲今文名止當爲古文周尚文自有委曲煩重之字不合於倉頡者故名止者古文也銘趾者後出之古文也古文禮今文禮者猶言古本今本也古本出於周從後出之古文今本行於漢轉從冣初之古文猶𣜩楷之體時或有捨小篆用古籒體者也諸市切一部﹞凡止之屬皆从止\n【歱】跟也﹝足部曰跟足歱也跟歱雙聲釋名曰足後曰跟或曰踵踵鍾也上體之所鍾聚也按劉熙作踵許歱踵義別﹞从止重聲﹝之隴切九部﹞\n【䟫】歫也﹝今音丑庚切古音堂今俗語亦如堂考工記維角䟫之大鄭曰䟫讀如牚距之牚牚距即䟫歫字之變體車䟫急就篇釋名作車棠說文金部作車樘木部曰樘衺柱也今俗字䟫作撐﹞从止尙聲﹝丑庚切古音十部﹞\n【歭】䠧也﹝足部曰䠧者歭䠧不前也歭䠧爲雙聲字此以䠧釋歭者雙聲互訓也心部曰？箸足部曰蹢躅毛詩曰踟躕廣雅曰蹢䠱跢跦皆雙聲㬪韵而同義﹞从止寺聲﹝直离切按离當作釐一部假借以歭爲偫以䠧爲儲粊誓峙乃糗糧峙即歭變止爲山如岐作歧變山爲止非眞有从山之峙从止之歧也歭䠧之歭平聲峙具峻峙之峙亦作跱上聲﹞\n【歫】止也﹝許無拒字歫即拒也此與彼相抵爲拒相抵則止矣書傳云歫至也至則止矣其義一也漢石經論語其不可者距之字作距許歫與距義別﹞从止巨聲﹝其吕切五部﹞一曰槍也﹝木部曰槍歫也㒳字互訓槍者謂牴觸也﹞一曰超歫﹝史記投石超距超一作拔漢書甘延壽投石拔拒絶於等倫張晏曰拔拒超距也劉逵曰拔拒謂㒳人以手相按能拔引之也﹞\n【歬】不行而進謂之歬从止在舟上﹝昨先切十二部按後人以齊𣃔之前爲歬後字又以羽生之翦爲前齊字﹞\n【歷】過也傳也﹝引伸爲治曆明時之曆﹞从止厤聲﹝郞擊切十六部﹞\n【𣥹】至也从止叔聲﹝昌六切三部﹞\n【𣦢】人不能行也﹝王制瘖聾跛躃按跛說文作？蹇也蹇行？？是能行而？邪不正者也躃說文作𣦢有足而不能行者如有牟子而無見曰矇也荀卿書賈誼傳皆假辟字爲之服虔曰辟病躃不能行也﹞从止辟聲﹝必益切十六部﹞\n【歸】女嫁也﹝公羊傳毛傳皆云婦人謂嫁歸此非婦人假歸名乃凡還家者假婦嫁之名也﹞从止婦省﹝當云从婦止婦省寫者奪之婦止者婦止於是也﹞𠂤聲﹝舉韋切十五部林罕妄改爲追省聲﹞\n【㱕】籒文省﹝會意﹞\n【疌】疾也﹝凡便捷之字當用此捷獵也非其義"},
{"n":"68-3","t":"豫九四朋盍簪子夏傳云簪疾也鄭云速也晁說之云陰弘道按張揖古今字詁？作？？倉云撍疾也說之案撍簪同一字王原叔謂即詩不？字祖感反玉裁按釋詁寁速也本或作疌﹞从又又手也从止﹝鍇曰止足也手足共爲之故疾﹞屮聲﹝疾葉切按屮聲在十五部疌在八部合音也﹞\n【𤴘】機下足所履者﹝？者躡也﹞从止从又入聲﹝尼輒切八部﹞\n【】蹈也从反止讀若撻﹝廣韵引文字音義同他達切十五部﹞\n【歰】不滑也从四止﹝色立切七部﹞\n文十四重一\n【癶】足剌𣥠也﹝剌𣥠㬪韵字剌盧達切﹞从止？凡𣥠之屬皆从𣥠﹝𣜩變作癶﹞讀若撥﹝北末切十五部﹞\n【登】上車也﹝引伸之凡上陞曰登﹞从癶豆象登車形﹝都滕切六部﹞\n【𤼷】籒文登从𠬞﹝按籒文省？之肉小篆併肉𠬞省之﹞\n【癹】㠯足"},
{"n":"69","t":"蹋夷艸﹝周禮夷氏掌殺艸一作雉氏﹞从癶从殳﹝从癶謂以足蹋夷也从殳殺之省也艸部芟亦从殳癶亦聲普活切十五部﹞春秋傳曰癹夷薀祟之﹝隱六年左傳今癹作芟音衫又班固荅賓戲夷險發荒晉灼曰發開也今諸本多作芟按發亦癹之誤﹞\n文三重一\n【步】行也﹝行部曰人之步趨也步徐趨疾釋名曰徐行曰步﹞从止？相背﹝止？相竝者上登之象止？相隨者行步之象相背猶相隨也薄故切五部﹞凡歩之屬皆从步\n【歲】木星也﹝五星水曰辰星金曰太白火曰熒惑木曰歲星土曰塡星﹞越歷二十八宿﹝歲越㬪韵﹞宣徧陰陽﹝宣歲雙聲此二句謂十二歲而周十二次也﹞十二月一次﹝釋天云載歲也夏曰歲商曰祀周曰年孫炎云歲星行一次也賈公彥引星僃云歲星一日行十二分度之一十二歲而周天﹞从步﹝行於"},
{"n":"69-1","t":"天有常故从步﹞戌聲﹝戌悉也亦是會意相銳切十五部﹞律曆書名五星爲五步﹝此釋从步之意漢書律歷志云五步﹞\n文二\n【此】止也﹝釋詁曰巳此也正互相發明於物爲止之処於文爲止之䛐﹞从止匕﹝句﹞匕相比次也﹝此釋从匕之故相比次而止也雌氏切十五部漢人入十六部﹞凡此之屬皆从此\n【啙】窳也闕﹝將此切十五十六部按此非許本文史記貨殖傳云呰窳偷生無積聚漢地理志啙窳媮生而無積聚應劭曰啙弱也晉灼曰啙病也窳惰也徐廣曰呰窳苟且惰嬾之謂也師古曰呰短也窳弱也言短力弱才不能勤作是皆啙窳爲雙字不以窳釋啙小顏云啙短者本方言今說文以窳釋啙非史漢文義又凡云闕者或闕其義或闕其音或闕其形既釋爲窳則義非闕也其音則如淳音紫其形則从此从吅此亦聲皆非葢闕無可言者許以訾入言部以呰入口部惟啙不入吅部入此部許必審知其說今本葢許說亡後淺人補之也釋詁曰茲斯咨呰巳此也疑呰本作啙訓此故許類諸此止也而入此部歟﹞\n【㭰】識也从此朿聲﹝遵誄切古音在十六部﹞一曰藏也﹝藏今字也古作臧廣雅石鍼謂之？與識訓相近又？韏也與藏訓相近韏同舒卷之卷﹞\n文三\n說文解字第二篇上"}
]