[
{"n":"","t":"﻿\n\n說文解字第十二篇上\n金壇段玉裁注\n【𠃉】燕燕𠃉鳥也﹝燕燕見前篇玄鳥二字淺人所增﹞齊魯謂之𠃉取其鳴自謼象形也﹝舊作呼今依韵會正也字今依韵會補謼者𧦝也號也山海經說鳥獸多云其名自號燕之鳴如云𠃉燕𠃉雙聲莊子謂之鷾鴯鷾亦雙聲也既得其聲而像其形則爲𠃉燕篆像其籋口布翄枝尾全體之形𠃉篆像其于飛之形故二篆皆曰像形也？象翅開首竦横看之乃得本與甲乙字異俗人恐與甲乙亂加鳥旁爲鳦則贅矣本音烏拔反十五部入於筆切者非是﹞凡𠃉之屬皆从𠃉\n【鳦】𠃉或从鳥﹝按此葢非古字今爾雅毛傳皆如此作﹞\n【孔】通也﹝通者達也於易卦爲泰孔訓通故俗作空穴字多作孔其實空者竅也作孔爲叚借﹞嘉美之也﹝各本無此四字由淺人謂與下複而刪之今依韵會補也當作䛐䛐者意內而外也通爲吉？爲凶故凡言孔者皆所以嘉美之毛傳曰孔甚也是其義甚者尤安樂也或曰詩言亦孔之醜豈嘉美之乎曰此即今甚字通於美惡之意也﹞从𠃉子﹝會意康董切按此字未見三代用韵之文但以肉好即邊孔求之疑孔古音在三部故吼犼芤以爲聲﹞𠃉請子之𠊱鳥也﹝月令仲春玄鳥至至之日以大牢祠于高禖天子親往注云高辛氏之世玄鳥遺卵娀𥳑吞之而生契後王以爲媒官嘉祥而立其祠焉﹞𠃉至而得子嘉美之也﹝說从𠃉子會意之恉﹞故古人名嘉字子孔﹝此又以古人名字相應說孔訓嘉美之證見於左傳者楚成嘉字子孔鄭公子嘉字子孔春秋經宋孔父左傳云孔父嘉何休云經稱字按孔父字孔故後以爲氏﹞\n【乳】人及鳥生子曰乳獸曰產﹝生部曰生進也產生也渾言之此復析言之孺下曰乳子也按古書之文多通偁﹞从孚𠃉﹝會意而主切古音在四部﹞𠃉者𠃉鳥朙堂月令𠃉鳥至之曰祠于高禖㠯請"},
{"n":"590-2","t":"子故乳从𠃉﹝此說从孚𠃉會意之恉孚者卵即孚也𠃉者請子之𠊱鳥也﹞請子必以𠃉至之曰者𠃉春分來秋分去開生之𠊱鳥帝少昦司分之官也﹝左傳曰玄鳥氏司分也此說月令請子必以玄鳥至之日之恉﹞\n文三重一\n【不】鳥飛上翔不下來也﹝凡云不然者皆於此義引申叚借其音古在一部讀如德韵之北音轉入尤有韵讀甫鳩甫九切與弗字音義皆殊音之殊則弗在十五部也義之殊則不輕弗重如嘉肴弗食不知其旨至道弗學不知其善之類可見公羊傳曰弗者不之深也俗韵書謂不同弗非是又詩鄂不？？箋云不當作柎柎鄂足也古聲不柎同﹞从一一猶天也﹝他處云一地也此以在上知爲天﹞象形﹝謂？也象鳥飛去而見其翅尾形音見上﹞凡不之屬皆从不\n【否】不也﹝不者事之不然也否者說事之不然也故音義皆同孟子萬章曰然則舜僞喜者與孟子曰否注孟子言舜不詐喜也又咸𠀉蒙問舜南面而立瞽瞍亦北面而朝之孟子曰否注言不然也又萬章曰堯以天下與舜有諸孟子曰否注堯不與之又萬章問曰人有言伊尹以割烹要湯孟子曰否然也萬章又問孔子於衞主癰疽孟子曰否然也萬章又問百里奚自鬻於秦養牲者孟子曰否然注皆曰否不也不如是也注以不如是釋否然今本正文皆譌作否不然語贅而注不可通矣否字引申之義訓爲不通如易之泰否堯典之否德小雅之否難知也論語之子所否者皆殊其音讀符鄙切要之古音則同在弟一部﹞从口不﹝會意﹞不亦聲﹝方久切古音在一部﹞\n文二\n【至】鳥飛從高下至地也﹝凡云來至者皆於此義引申叚借引申之爲𢡆至爲極至許云到至也臻至也徦至也此本義之引申也又云親至也寴至也此餘義之引申也﹞从一一猶地也﹝一在下故云﹞象形﹝謂？也不象上升之鳥首鄕上至象下集之鳥首鄕下脂利切古音讀如質在十二部﹞不上去而至下﹝句﹞來也﹝瑞麥之來爲行來之來﹞凡至之屬皆从至\n【𡊏】古文至\n【到】至也﹝大雅曰靡國不到論語兩言民到于今釋詁曰到至也﹞从至刀聲﹝都悼切二部﹞\n【臻】至也﹝見釋詁古亦叚溱爲之﹞从至秦聲﹝側詵切十二部﹞\n【𦥊】忿戾也从至至而復孫﹝會意也﹞孫遁也﹝二孫字大徐作遜非古無遜字凡春秋詩書遜遁字皆作孫傳曰孫之爲言孫也不作爲言遜爾雅作遜遁也爲後人所改之俗字許辵部有遜篆亦是後人臆增孫遁也此子孫字引申之義孫之於王父自覺其微小故逡巡遁避之䛐取諸此至而復逡巡者忿戾之意也﹞周書曰有夏氏之民叨？﹝尙書多方文今本無氏字？作懫按？作懫者天寶閒衞包改也釋文？作懫宋開寶閒改也釋文曰懫勑二反說文之二反不云說文作？知其大字本不作懫矣禮記大學心有所忿懥注云懥怒皃或作懫按懥懫不見許書衞包以意改經非必懫即？也﹞？讀若摯﹝釋文云說文之二反此音隱舊音也大徐丑利切十五部或曰古音當在十二部﹞\n【臺】觀四方而高者也﹝釋名曰觀觀也於上觀望也觀不必四方其四方獨出而高者則謂之臺大雅經始靈臺釋宮毛傳曰四方而高曰臺傳意高而不四方者則謂之觀謂之闕也釋名臺持也築土堅高能自勝持也古臺讀同持心曰靈臺謂能持物淮南子其所居神者臺𥳑以游大淸注臺持也又臺無所鑒謂之狂生注臺持也此皆作臺自可通或作古文握古文握與臺形相似﹞从至从高省與室屋同意﹝按臺不必有屋李巡注爾雅曰臺上有屋謂之謝然則無屋者謂之臺築高而已云與室屋同意者室屋篆下皆云从至者所止也是其意也﹞㞢聲﹝徒哀切一部﹞\n【臸】到也﹝不言至言到者到者至之得地者也辵部曰𨖹近也从聲然則二至當重不當竝﹞从二至﹝會意至亦聲人質切十二部﹞\n文六重一\n【西】鳥在巢上也象形﹝下象巢上象鳥會意上下皆非字也故不曰會意而曰象形鳥在巢上者此篆之本義今音先稽切古音讀如詵讀如𠎣如西施亦作先施漢書曰西遷也古音在十二十三部﹞日在？方而鳥？﹝上西即下文東西之西也下西西之本義也﹞故因㠯爲東？之？﹝此說六書叚借之例叚借者本無其字依聲託事古本無東西之西寄託於鳥在巢上之西字爲之凡許言以爲者類此韋本訓相背而以爲皮韋烏本訓孝烏而以爲烏呼來本訓瑞麥而以爲行來朋本古文鳳而以爲朋攩子本訓十一月昜气動萬物滋而以爲人偁後人習焉不察用其借義而廢其本義乃不知西之本訓鳥在巢韋之本訓相背朋之本訓爲鳳逐末忘本大都類是微許君言之烏能知之﹞凡？之屬皆从？\n【棲】？或从木妻﹝葢从木妻聲也从妻爲聲葢製此篆之時已分別？爲東？棲爲鳥在巢而其"},
{"n":"591-3","t":"音則皆近妻矣詩可以棲遟漢嚴發𥓓作衡門西遟然則雞棲于塒䫣棲于桀古本必作雞西論語爲是棲棲古本亦必作西西﹞\n【卥】古文㢴\n【卤】籒文㢴﹝按鹵下曰从西省若籒文西如此則鹵正从籒文卤矣﹞\n【䙵】姓也从？圭聲﹝户圭切按許書自女部姬姜等十二字而外未有云姓者古之神聖母感天而生故字从女是以姬姜等十二字皆从女其他繼別爲氏或以字或以官或以邑雖亦可謂之姓而其字不容列於說文黃帝姬姓而黃帝之子十二姓者除姬姞字外酉祁已滕箴任苟僖儇依十字許皆不云姓是也惟夨部吳下云姓也郡也爲妄人所增而此䙵篆解云姓也雖篆文亦屬僞羼葢必有妄人以許書無其姓爲恥而竄入之傳寫遂莫之察許果有此篆必釋其本義不徒云姓也小徐云張說梁四公子記有䙵闖依廣韵梁四公子字作罣與䙵各字﹞\n文二﹝當云文一重三\n【鹵】西方鹹地也从？省﹝省字衍此承上文？部从？之籒文也謂卤也﹞囗象鹽形﹝大徐本無囗小徐譌作？凡既从某而又象其形謂之合體之象形多不成字其成字者則會意也轉寫者以其不成字而刪之致文理不可讀皆當依此補之合體象形有半成字不成字者如鹵从卤而又以囗象之是也有㒳不成字者如？以弓象鳥以？象巢是也鹵郎古切五部﹞安定有鹵縣﹝地理志安定郡鹵縣﹞東方謂之㡿西方謂之鹵﹝禹貢靑州海濱廣厈謂東方也安定有鹵縣謂西方也大史公曰山東食海鹽山西食鹽鹵然對文則分析𢽳文則不拘鹹地僅產鹽引申之春秋經大原亦曰大鹵釋名地不生物曰鹵﹞凡鹵之屬皆从鹵\n【𪊁𪉤】鹹𪊁也﹝𪊁字各本缺淺人謂複字而刪之也今補曲禮凡祭宗廟之禮鹽曰鹹鹺鄭注大鹹曰鹺今河東云按鹹𪊁古語不容刪字﹞从鹵𢀩省聲﹝昨河切十七部﹞河內謂之？﹝鄭言河東皆魏地﹞沛人言若虘﹝五字當作讀若？人言䣜六字？郡酇縣字本作䣜其土音讀在何切？之讀如此也䣜見邑部﹞\n【鹹】銜也﹝以㬪韵爲訓﹞北方味也﹝酸苦辛甘下不著某方之味此著之者錯見也﹞从鹵咸聲﹝胡毚切古音在七部﹞\n文三\n【鹽】鹵也天生曰鹵人生曰鹽﹝十字各本作鹹也二字今正鹽之味鹹鹽不訓爲鹹元應書三引說文天生曰鹵人生曰鹽當在此處上冠以鹵也二字則渾言析言者備矣周禮鹽人掌鹽之政令有出鹽直用不湅治者有湅治者﹞从鹵監聲﹝余廉切古音在八部﹞古者夙沙初作䰞海鹽﹝夙大徐作宿古宿夙通用左傳有夙沙衞呂覽注曰夙沙\n大庭氏之末世困學紀聞引魯連子曰古善漁者宿沙瞿子又曰宿沙瞿子善煑鹽許所說葢出世本．作篇所謂人生曰鹽也﹞凡鹽之屬皆从鹽\n【盬】河東鹽池也﹝地理志河東郡安邑鹽池在西南郡國志亦云安邑有鹽池左氏傳曰郇瑕氏"},
{"n":"592-2","t":"之地沃饒而近盬服䖍注云盬鹽池也土俗裂水沃麻分灌川野畦水秏竭土自成鹽即所謂鹹鹺也而味苦號曰？田杜注左氏郭注穆天子傳皆曰盬者鹽池然則鹽池古者謂之盬亦曰盬田周禮因以爲鹽不湅治之偁又引申之詩以爲不堅固之偁周禮苦良苦讀爲盬謂物之不佳者也﹞袤五十一里廣七里周百十六里﹝左傳正義後漢書注所引同惟水經注涑水篇引作長五十一里廣六里周一百一十四里爲異魏都賦注猗氏南鹽池東西六十四里南北七十里郡國志注引楊佺期洛陽記河東鹽池長七十里廣七里水經注曰今池水東西七十里南北七十里參差乖異葢隨代有變﹞从鹽省古聲﹝公戶切五部﹞\n【鹼】鹵也﹝廣韵千廉切水和鹽也﹞从鹽省﹝此篆明明从鹵不知何以云从鹽省﹞僉聲﹝魚欠切七部﹞\n文三\n【戶】護也﹝以㬪韵爲訓﹞半門曰戶象形﹝矦古切五部﹞凡戶之屬皆从戶\n【㦿】古文戶从木﹝从木而象其形按此當是籒文加木惟古文作戶故此部文九皆从戶也﹞\n【扉】戶扇也﹝釋宮曰？謂之扉門？門扇也然則門戶一也﹞从戶非聲﹝甫微切十五部﹞\n【扇】扉也﹝月令乃脩？扇注云用木曰？用竹葦曰扇案析言如此渾言之則不拘﹞从戶羽﹝依韵會本从羽者如翼也式戰切十四部﹞\n【房】室在旁也﹝凡堂之內中爲正室左右爲房所謂東房西房也引申之俎亦有房﹞从戶﹝焦氏循曰房必有戶以𨔶於堂又必有戶以𨔶於東夾西夾又必有戶以𨔶於北堂﹞方聲﹝符方切十部﹞\n【戻】輺車旁推戶也﹝輺車者衣車也前後有蔽旁有可開之戶﹞从戶大聲讀與釱同﹝徒葢切十五部﹞\n【戹】隘也﹝隘者陋也陋者阸陜也陜者隘也﹞从戶乙聲﹝按聲字衍或於雙聲取音此从甲乙之乙取乙乙難出之意也於革切十六部﹞\n【肁】始開"},
{"n":"593","t":"也﹝引申爲凡姶之偁凡經傳言肈始者皆肁之叚借肈行而肁廢矣釋詁毛詩傳皆曰肈始也戈部曰肈擊也﹞从戶聿﹝聿於語詞有始義故从聿治小切二部﹞\n【扆】戶牖之閒謂之扆﹝釋宫曰牖戶之閒謂之扆凡室戶東牖西戶牖之中閒是曰扆詩禮多叚依爲之﹞从戶衣聲﹝於豈切十五部﹞\n【㧁】閉也﹝士喪禮注曰徹帷㧁之事畢則下之襍記注曰既出則施其㧁鬼神尙幽闇也據此二注㧁爲褰舉之義與東都賦袪黼帷同疑閉當作開一說㧁在開閉之閒故兼此二義﹞从戶劫省聲﹝口盇切按劫省聲疑當作去聲儀禮音義劉昌宗羗據反可據也玉篇亦有羗據一反﹞\n【扃】外閉之關也﹝關者以木横持門戶也曲禮入戶奉扃注曰奉扃敬也孔疏曰奉扃之說多家今謂禮有鼎扃所以關鼎今關戶之木與關鼎相似凡常奉扃之時必兩手向心而奉之今入戶雖不奉扃木其手若奉扃然以其手對戶若奉扃言恭敬也玉裁謂下文言戶開亦開戶？亦？知戶？而入用兩手推戶爲奉扃若戶開而入則兩手不偏可矣戶扃葢"},
{"n":"593-1","t":"以木横著於戶爲之機令外可閉者鼎關字正作鼏禮古文叚扃爲之車上所以止旗者亦曰扃﹞从戶冋聲﹝古熒切十一部﹞\n文十重一\n【門】聞也﹝以㬪韵爲訓聞者謂外可聞於內內可聞於外也﹞从二戶象形﹝此如鬥从二丮不必有反丮字也莫奔切十三部﹞凡門之屬皆从門\n【閶】閶？﹝二字今補離騷大人賦淮南子西京賦靈光殿賦大象賦皆云閶？王逸高誘薛綜韋昭李善注皆曰閶？天門也八風西方曰閶？風﹞天門也从門昌聲﹝尺量切十部﹞楚人名門皆曰閶？﹝皆字依韵會補﹞\n【闈】宮中之門也﹝釋宮曰宮中之門謂之闈周禮保氏使其屬守王闈注闈宮中之巷門﹞从門韋聲﹝羽非切十五部﹞\n【䦲】䦲謂之樀﹝今釋宮檐也之樀許所據爾雅有異本作䦲﹞樀廟門也﹝木部樀戶樀也此樀義不同謂廟門也故䦲从門吳語王背檐而立大夫向檐韋云檐謂之樀樀門戶韋注戶當作也國語爾雅字皆當作䦲郭以屋梠釋樀非是﹞从門詹聲﹝余廉切八部﹞\n【閎】䢽門也﹝䢽者里中道也然則閎猶閭也釋宮衖門謂之閎郭引左傳盟諸僖閎云閎衖頭門﹞从門厷聲﹝戶萌切古音在六部﹞\n【閨】特立之戶﹝釋宮曰宮中門謂之闈其小者謂之閨﹞上圜下方有佀圭从門圭﹝會意﹞圭亦聲﹝古攜切十六部﹞\n【閤】門旁戶也﹝釋宮曰小閨謂之閤按漢人所謂閤者皆門旁戶也皆於正門之㚈爲之前書注曰閨閤內中小門也公孫弘傳起客館開東閤以延賢人師古云閤者小門也東向開之避當庭門而引賓客以別於掾史官屬也亦有云南閤者如許沖云臣父故大尉南閤祭酒是也有云西閤者如晉書衞玠爲太傅西閤祭酒是也唐時不臨前殿御便殿謂之入閤謂立仗於前殿喚仗則自東西閤入也凡上書於達官曰閤下猶言執事也今人乃譌爲閣下﹞从門合聲﹝古沓切八部﹞\n【闒】樓上戶也﹝齊風傳曰闥門內也許書無闥闒即今闥字西京賦說神明臺曰上飛闥而仰眺西都賦說井榦樓曰排飛闥而上出此二闥皆樓上戶在高處故名之曰飛﹞从門𦐇聲﹝徒盇切八部﹞\n【閈】閭也﹝左傳爾雅釋文左傳正義蕪城注玉篇廣韵引皆作閭至爾雅疏乃譌爲門今正下文曰閭里門也漢書綰自同閈應注楚名里門曰閈招魂去君之恒榦王注或作恒閈閈里也楚人名里曰閈按惟左傳高其閈閣用爲凡門之偁﹞从門干聲﹝矦旰切十四部﹞汝南平輿里門曰閈﹝當許時古語猶存於汝南平輿也﹞\n【閭】里門也﹝周制二十五家爲里其後則人所聚居爲里不限二十五家也里部曰里凥也里門曰閭﹞从門呂聲﹝力居切五部﹞周禮五家爲比五比爲閭﹝見大司徒職﹞閭侶也二十五家相羣侶也﹝侶當作旅旅衆也此引周禮言閭之古義﹞\n【閻】里中門也﹝別於閭閈爲里外門也﹞从門臽聲﹝余廉切八部﹞\n【壛】閻或"},
{"n":"594","t":"从土\n【闠】市外門也﹝薛綜西京賦注曰闤市營也闠中隔門也劉逵蜀都賦注曰闤市巷也闠市行內門也崔豹古今注曰市牆曰闤市門曰闤李善引倉頡篇曰闤市門也按諸家皆有闤字而許不錄葢以還環包之巿之營域曰環其外門曰闠﹞从門貴聲﹝胡對切十五部﹞\n【闉】闉闍﹝二字今依詩正義補﹞城曲重門也﹝城曲各本作城內今依詩正義正鄭風曰出其闉闍傳曰闉曲城也闍城臺也正義曰釋宮云闍謂之臺闍是城上之臺謂當門臺也闍既是城之門臺則知闉是門外之城即今之門外曲城是也故云闉曲城闍城臺按毛分言之許倂言之者許意說字从門之恉也有重門故必有曲城其上爲門臺即所謂城隅也故闉闍字皆从門而詩曰出其闉闍謂出此重門也城曲曲城意同﹞从門𡍯聲﹝於眞切十三部﹞詩曰出其闉闍\n【闍】闉闍也从門者聲﹝當孤切五部﹞\n【闕】門觀也﹝釋宮曰觀謂之闕此觀上必加門者觀有不在門上者也凡觀與臺在於平地則四方而高者曰臺不必四方者曰觀其"},
{"n":"594-1","t":"在門上者則中央闕然左右爲觀曰兩觀周禮之象魏春秋經之兩觀左傳僖五年之觀臺也若中央不闕則跨門爲臺禮器謂之臺門左傳謂之門臺是也此云闕門觀也者謂門有兩觀者偁闕﹞从門欮聲﹝去月切十五部﹞\n【閞】門欂櫨也﹝欂櫨柱上枅也枅屋欂櫨也閞則門柱上枅之名﹞从門弁聲﹝皮變切十四部﹞\n【䦏】門扉也从門介聲﹝胡介切十五部﹞\n【闔】門扉也﹝月令乃脩？扇公羊傳齒箸乎門？釋宮？謂之扉﹞从門盇聲﹝胡臘切八部﹞一曰閉也﹝下文曰閉？門也易曰？戶謂之坤﹞\n【闑】門梱也﹝木部曰梱門橜也相合爲一義釋宮橜謂之闑古者門有二闑二闑之閒謂之中門惟君行中門臣由闑外賈公彥聘禮疏所言是也禮古文闑作槷﹞从門臬聲﹝魚列切十五部﹞\n【閾】門榍也﹝木部曰？者門限也相合爲一義釋宮曰柣謂之閾柣郭干結反即？字也禮古文閾作戚此皆叚借字也﹞从門或聲﹝于逼切一部﹞論語曰行不履閾﹝鄕黨篇文﹞\n【𨵨】古文閾从洫﹝从洫聲此猶大雅毛詩築城伊淢淢即洫之古文韓詩正作洫﹞\n【閬】門高也﹝文選甘泉賦注引作門高大之皃也𨸏部曰阬閬也此曰閬門高皃相合爲一義凡許書異部合讀之例如此大雅迺立皋門皋門有伉傳曰王之郭門曰皋門伉高皃按詩伉當是阬之譌甘泉賦閌閬閬其寥郭兮閌亦即阬字許書無閌﹞从門良聲﹝來宕切十部﹞巴郡有閬中縣﹝見漢地理志﹞\n【闢】開也﹝引申爲凡開袥之偁古多叚借辟字﹞从門辟聲﹝房益切十六部﹞\n【𨴔】虞書曰闢四門﹝按此六字當在从門辟聲之下虞書當作唐書說詳禾部﹞从門从𡴂﹝按此上當依匡謬正俗玉篇補古文闢三字𡴂者今之攀字引也今俗語以手開門曰攀開讀如班古文於此會意書序東郊不？馬本作闢張揖古今字詁云？闢古今字舊讀？爲開非也詳匡謬正俗自衞包徑改？爲開而古文之見於尙書者滅矣﹞\n【䦱】闢門也﹝魯語䦱門與之言皆不踰閾韋注䦱闢也﹞从門爲聲﹝韋委切古音在十七部﹞國語曰䦱門而與之言﹝謂公父文伯之母與季康子﹞\n【闡】開也从門單聲﹝昌善切十四部﹞易曰闡幽﹝𣪠辭傳文﹞\n【開】張也﹝張者施弓弦也門之開如弓之張門之閉如弓之弛﹞从門幵聲﹝按大徐本改爲从門从幵以幵聲之字古不入之咍部也玉裁謂此篆幵聲古音當在十二部讀如攐帷之攐由後人讀同闓而定爲苦哀切﹞\n【𨴉】古文﹝一者象門閉从𡴂者象手開門﹞\n【闓】開也﹝本義爲開門引申爲凡启導之偁心部曰忻者闓也﹞从門豈聲﹝苦亥切古音在十五部﹞\n【閜】大開也﹝引申爲凡大之偁上林賦曰谽呀豁閜司馬彪云谽呀大皃豁閜空虛也方言閜桮也其大者謂之閜﹞从門可聲﹝火下切十七部﹞大桮亦爲閜﹝五字葢後人所增﹞\n【閘】開閉門也﹝謂樞轉軋軋有聲﹞从門甲聲﹝烏甲切八部﹞\n【閟】閉門也﹝引申爲凡閉之偁載馳閟宮傳曰閟閉也又叚爲祕字閟宮箋曰閟神也此謂閟即祕之叚借也示部曰祕神也﹞从門必聲﹝兵媚切古音在十二部﹞春秋傳曰閟門而與之言﹝六字當是閟而以夫人言之誤見左傳莊公卅二年閟爲句謂孟任不從也而以夫人言謂莊公以立爲夫人爲辭也﹞\n【閣】所㠯止扉者﹝釋宮曰所以止扉謂之閣郭注門辟旁長橜也引左傳高其閈閣而又云閣長杙即門橜也按郭云門辟旁長橜者謂門開則邊旁有兩長橜使其止而不過也云即門橜者謂左傳之閣即他經之闑兩扉中之橜也是二者皆所以止扉皆謂之閣但左傳主謂中門者耳許闑訓門橜閣訓所以止扉則畫然二義許本諸釋宮今本釋宮譌爲閎陸氏音義不辯是非云本亦作閣音各郭注本無此字不知郭氏於衖門謂之閎下引左盟諸僖閎於所以止扉謂之閣下引左高其閈閣郭作注時閣絶未誤爲閎注亦絶無誤也顔師古匡謬正俗分別閎閣二字不同所引左傳作閈閣所引爾雅及注皆作閣今雅雨堂刻本譌亂不可讀左傳高其閈閣閈猶門也高其門則所以止扉亦必高葢晉館門不容車失於狹小致子產壞垣故士文伯飾說門雖小而甚高此處無取閈閎連文陸氏音義亦誤從閎轉云讀者因爾雅或作閣因改左傳作各音與爾雅音義皆爲顚倒見其誤不可不正也閣本訓直橜所以扞格者引申之横者可以庋物亦曰閣如內則所云天子諸矦大夫士之閣漢時天祿石渠閣皆所以閣書籍皆是也閣字之義如此故凡止而不行皆得謂之閣倘爾雅作謂之閎於所以止扉何涉乎○子產何以毁垣因門不容車也亦因門閣高也觀孫叔敖患民卑車因敎閭里高其梱居半歲民悉自高其車此非閣高而車不得人之證乎故郭云左傳之閣即門橜也○左傳閈閎杜注閎門也此必有誤杜本乃誤本郭景純顏師古所據本不誤陸之音義孔之正義皆據誤本爲之○又左傳閈字沈重云閉也此必古說葢閈閣猶禮記之扞格也閈本不从門後人因閣亦加門耳○蔡邕月令章句於脩鍵閉云鍵門牡所以止扉亦謂之剡移鄭注亦云鍵牡閉牝按蔡謂鍵爲門牡許則云𨷲爲門牡葢𨷲居關之下門之中漢書所謂門牡者而閣居兩旁每扉以一長杙上貫於過門板下拄於地故云所以止扉古謂之剡移有關有𨷲又有閣者愼於待暴也故曰高其閈閣厚其牆垣以無憂客使閣亦得稱牡而與𨷲異物○𨷲與閣皆閉門乃用之不比闑爲死物謂梱即閣誤矣﹞从門各聲﹝古洛切五部﹞\n【閒】隙也﹝隙者壁際也引申之凡有兩邊有中者皆謂之隙隙謂之閒閒者門開則中爲際凡罅縫皆曰閒其爲有兩有中一也攷工記說鐘銑與銑之閒曰銑閒篆與篆𡔷與𡔷鉦與鉦之閒曰篆閒𡔷閒鉦閒病與瘳之閒曰病閒語之小止曰言之閒閒者稍暇也故曰閒暇今人分別其音爲戶閑切或以閑代之閒者隙之可尋者也故曰閒廁曰閒迭曰閒隔曰閒諜今人分別其音爲古莧切釋詁毛傳曰閒代也釋言曰閒俔也人部曰俔閒見也厂部曰㕊石閒見也今音皆去聲凡自其單出言之曰閒﹞从門月﹝會意也門開而月入門有縫而月光可入皆其意也古閑切十四部﹞\n【𨳢】古文閒﹝此篆各本體誤汗𥳑等書皆誤今攷正與古文恒同中从古文月也﹞\n【𨵌】門傾也﹝此與上閜篆各字各義或合爲一非也上林賦說大木之阬衡閜砢索隱引郭樸云阬衡閜砢者揭蘖傾敵皃也按此閜字當作？與谽呀豁閜義不同？砢讀惡可來可二反玉篇引賦正作？﹞从門阿聲﹝烏可切十七部﹞\n【閼】遮𢹬也﹝遮者遏也𢹬者袌也古書壅遏字多作𢹬閼如許所說則同義異字也﹞从門於聲﹝此於雙聲取音烏割切十五部爾雅歲在卯曰單閼讀如蟬蔫﹞\n【𨷱】開閉門利也﹝今俗語云自由自便當作此字﹞从門䌛聲﹝各本作繇聲許有䌛䍃無繇今正按此篆當音由唐韵乃旨沇切未詳﹞一曰縷十紘也﹝按紘字有譌紘者冠卷非其義疑當作總漢律曰綺絲數謂之絩布謂之總總者謂布縷之數八十縷爲一總即禾部之稯禮經之𦫵也縷者麻綫也﹞\n【䦪】門聲也从門曷聲﹝乙鎋切十五部按駱駝鳴聲𡇼字當作䦪﹞\n【䦳】門響也﹝響疑當作鄕鄕者今之向字門鄕者謂門所向釋宮兩階閒謂之鄕集韵四十一漾引作謂之䦳﹞从門鄕聲﹝許亮切十部﹞\n【闌】門遮也﹝謂門之遮蔽也俗謂㰍檻爲闌引申爲酒闌字於遮止之義演之也﹞从門柬聲﹝洛干切十四部﹞\n【閑】闌也﹝引申爲防閑古多借爲淸閒字又借爲嫻習字﹞从門中有木﹝會意"},
{"n":"596","t":"戶閒切十四部﹞\n【閉】？門也﹝？下曰閉也與此爲轉注又閟下曰閉門也按左傳高其閈閣疑閈乃閉字之誤﹞从門﹝句﹞才所㠯歫門也﹝从門而又象撑歫門之形非才字也博計切十五部玉裁按才不成字云所以歫門依許全書之例當云才象所以歫門之形乃合而無象形之云則當是合二字會意攷王逸少書黃庭經三用？字即今？也而中从午葢許書本作从門午午所以歫門舂字下曰午杵省也然則此午亦是杵省歫門用直木如杵然轉寫失眞乃昧其本始矣﹞\n【閡】外閉也﹝有外閉則爲礙﹞从門亥聲﹝五漑切一部﹞\n【闇】閉門也﹝借以爲幽暗字﹞从門音聲﹝烏紺切七部﹞\n【關】以木横持門戶也﹝通俗文作𣟴引申之周禮注曰關畍上之門又引申之凡曰關閉曰機關曰關白曰關藏皆是凡立乎此而交彼曰關毛詩傳曰關關和聲也又曰閒關設舝皃皆於音得義者也﹞从門𢇂聲﹝古還切十四部﹞\n【𨷲】關下牡也﹝關者横物即今之門𣟴關下牡者謂以直木上貫關下插地是與關"},
{"n":"596-1","t":"有牝牡之別漢書所謂牡飛牡亡者謂此也月令曰脩鍵閉愼管籥注曰鍵牡閉牝也管籥搏鍵器也然則關下牡謂之鍵亦謂之籥籥即𨷲之叚借字析言之則鍵與𨷲有二渾言之則一物也金縢啓籥見書亦謂關閉兆書者古無鎖鑰字葢古袛用木爲不用金鐵故說文鍵下袛云鉉不云門牡﹞从門龠聲﹝以灼切二部﹞\n【闐】盛皃也﹝謂盛滿於門中之皃也詩曰振旅闐闐孟子作塡玉藻盛氣顚實叚顚爲闐也﹞从門眞聲﹝待年切十二部﹞\n【闛】闛闛盛皃也﹝謂盛滿於門中之皃也楊雄賦西馳闛？此叚闛爲閶也大司馬注𡔷聲不過閶此叚閶爲闛闛即𡔷部之鼞也鼙聲不過闒闒即𡔷部之䶀也﹞从門堂聲﹝徒郎切十部﹞\n【閹】門豎也﹝門字今依御覽補豎猶孺也周禮注曰豎未冠者之官名凡文王世子之內豎左傳之使牛爲豎皆是司門則曰門豎故从門﹞宮中奄昏閉門者﹝昏各本作閽今正周禮注曰奄精氣閉藏者今謂之宦人他豎不必奄人此豎則奄人也故从奄一說當依小徐作閹閽閉門者一說當作宮中掩門者﹞从門奄聲﹝此當言从門奄奄亦聲英廉切八部﹞\n【閽】常㠯昏𨳲門隸也﹝周禮注曰隸給勞辱之役者周禮．閽人王宮每門四人囿游亦如之注云閽人司昏䢅以啓？者㓝人墨者使守門按古閽與勲音同易厲閽心馬作熏荀以熏爲而易爲動漢光祿勲卿一人胡廣曰勲猶閽也主殿宫門戶之職﹞从門昏﹝會意﹞昏亦聲﹝呼昆切十三部﹞\n【闚】閃也﹝此與窺義別窺小視也﹞从門規聲﹝去隓切十六部﹞\n【閃】闚頭門中也﹝禮運魚鮪不淰注云淰之言閃也﹞从人在門中﹝會意王在門中則重王故入王部人在門中則重門入門部失冄切古音葢在七部○舊此篆在？篆後今移正﹞\n【𨷻】妄入宮亦也﹝亦舊作掖師古注漢曰掖門在兩旁如人臂掖依許字例當作亦也漢書以闌爲？字之叚借成帝紀闌入尙方掖門應劭曰無符籍妄入宮曰闌又或作蘭列子宋有蘭子張湛注曰凡物不知生之主曰蘭殷敬順曰史記無符傳出入謂之闌此蘭子謂以技妄遊﹞从門䜌聲讀若闌﹝洛干切十四部﹞\n【𨳌】登也﹝登上車也凡有所上皆曰登﹞从門？﹝會意臣鉉等曰下言自下而登上也按从門？當作从門二篆當作？篇韵？字可證直刄切十二部从此爲聲者有焛閵藺﹞𠄟古文下字﹝見𠄞部﹞讀若軍？之？﹝觀此可以知陣字之俗矣﹞\n【閱】具數於門中也﹝具者供置也數者計也計者會也筭也云於門中者以其字从門也周禮大閱注曰𥳑軍實也左氏春秋大閱傳曰簡車馬也引申爲閱歴又引申爲明其等曰閥積其功曰閱手部揲下曰閱持也易揲之以四謂者四更迭數之也古叚閱爲穴詩蜉蝣堀閱傳曰堀閱容閱也閱即穴宋玉賦空穴來風莊子作空閱來風司馬彪云門戶孔空風善從之道德經塞其兌閉其門兌即閱之省詩我躳不閱傳云閱容也言我躳不能見容如無空穴以自處也﹞从門兌聲﹝弋雪切十五部﹞\n【闋】事已𨳲門也﹝引申爲凡事已之偁詩俾民心闋傳曰闋息也禮記有司告以樂闋﹞从門癸聲﹝傾雪切十五部﹞\n【闞】望也﹝望者出亡在外望其還也望有倚門倚閭者故从門大雅闞如虓虎謂其怒視﹞从門？聲﹝苦濫切八部﹞\n【闊】疏也﹝云部曰疏通也闊之本義如是不若今義訓爲廣也﹞从門﹝猶？之从囱﹞？聲﹝苦括切十五部﹞\n【閔】弔者在門也﹝引申爲凡痛惜之辭俗作憫邶風覯閔既多豳風鬻子之閔斯傳曰閔病也﹞从門文聲﹝眉殞切十三部﹞\n【𢞰】古文閔﹝按此篆篇韵不載恐不足據小徐篆作𢞰然則大徐上體从古文民今寫譌甚汗𥳑正从古文民﹞\n【闖】馬出門皃﹝引申爲突兀驚人之辭公羊傳曰開之則闖然公子陽生也何云闖出頭皃韓退之詩曰喁喁魚闖萍﹞从馬在門中讀若郴﹝許讀平聲今去聲丑禁切七部俗語轉若刱﹞\n文五十七重六\n【耳】主聽者也﹝者字今補凡語云而已者急言之曰耳在古音一部凡云如此者急言之曰爾在古音十五部如世說云聊復爾耳謂且如此而已是也二字音義絶不容相混而唐人至今譌亂至不可言於古經傳亦任意塡寫致多難讀即如論語一經言云爾者謂如此也言謹爾率爾鏗爾者爾猶然也言無隱乎爾一日長乎爾爾猶汝也言汝得人焉爾乎言得人於此否也公羊傳三年問焉爾皆訓於此也全經惟有前言戲之耳乃而已之訓今俗刻作汝得人焉耳乎乃極爲可笑曹操曰俗語云生女耳耳是不足之詞此古說之存者也音轉讀爲仍如耳孫亦曰仍孫是也﹞象形﹝而止切一部﹞凡耳之屬皆从耳\n【耴】耳𠂹也﹝𠂹各本作垂今正﹞从耳下𠂹象形﹝？今補陟葉切八部﹞春秋傳曰﹝按曰字衍﹞秦公子耴者其耳𠂹也故㠯爲名﹝今按左氏傳秦無公子耴惟鄭七穆子良之子公孫輒字子耳以許訂之古本左傳當作公孫耴白虎通所謂旁其名爲之字聞名即知其字聞字即知其名也左傳云以類命爲象生而耳垂因名之耴猶生而夢神以黑規其臀因名之黑臀吳都賦魚鳥聱䎲耴音牛乙切非此字﹞\n【𦕒】小𠂹耳也从耳占聲﹝丁兼切七部﹞\n【耽】耳大𠂹也﹝淮南墜形訓夸父耽耳在其北高注耽耳耳垂在肩上耽讀衣褶之褶或作攝以兩手攝其肩之耳也按許書本無聸字耽即聸也今本於耽篆之外沾一聸篆誤矣﹞从耳冘聲﹝丁含切八部﹞詩曰士之耽兮﹝衞風氓文此引詩說叚借也毛傳曰耽樂也耽本不訓樂而可叚爲媅字女部曰媅者樂也﹞\n【耼】耳曼也﹝曼者引也耳曼者耳如引之而大也如曼膚曼䎼之曼史記老子列傳曰姓李氏名耳字耼史記索隱老子音義後漢書桓帝紀注文選遊天台山賦注所引皆如此今本史記作名耳字伯陽謚曰耼淺人妄改者也字伯陽見唐固國語注﹞从耳冄聲﹝他甘切七部﹞\n【𦕐】耼或从甘﹝甘聲﹞\n【聸】𠂹耳也从耳詹聲﹝都甘切八部﹞南方有聸耳國﹝古衹作耽一變爲聸耳再變則爲儋耳矣﹞\n【耿】耳箸頰也﹝頰者面旁也耳箸於頰曰耿耿之言黏也黏於頰也邶風耿耿不寐傳曰耿耿猶儆儆也憂之聯綴"},
{"n":"597-3","t":"於心取義於此凡云耿者謂專壹也杜林說皮傳耿光而非字義﹞从耳烓省聲﹝烓小徐作炯大徐本舊皆作烓烓讀若冂見火部耿古杏切十一部﹞杜林說耿光也﹝古文尙書曰文王之耿光離騷注曰耿光也又曰耿明也﹞从火﹝依韵會訂﹞聖省聲凡字皆𠂇形又聲杜說非也﹝徐鍇曰此說或後人所加﹞\n【聯】連也﹝連者負車也負車者以人輓車人與車相屬因以爲凡相連屬之偁周人用䏈字漢人用連字古今字也周禮官䏈以會官治鄭注䏈讀爲連古書連作䏈此以今字釋古字之例﹞从耳从絲﹝四字今補會意力延切十四部﹞从耳耳連於頰﹝故从耳﹞从絲絲連不絶也﹝故又从絲﹞\n【𦕼】耳鳴也﹝楚辭曰耳𦕼啾而戃慌王注云𦕼啾耳鳴也此𦕼之本義故字从耳若詩泉水傳云𦕼願也箋云𦕼且略之辭也方言曰俚𦕼也戰國策民無所𦕼此等義相近皆叚𦕼爲憀也憀者憀賴也又詩傳椒𦕼椒也不言𦕼爲語詞葢單𧦝曰椒絫𧦝曰椒𦕼楚詞亦云懷椒𦕼之蔎蔎爾雅曰朻者𦕼朻即莍"},
{"n":"598","t":"椒榝實成莍彚﹞从耳丣聲﹝丣各本譌作卯篆體亦譌今竝正洛蕭切古音在三部讀如劉﹞\n【聖】通也﹝邶風母氏聖善傳云聖叡也小雅或聖或不傳云人有通聖者有不能者周禮六德敎萬民智仁聖義忠和注云聖通而先識洪範曰睿作聖凡一事精通亦得謂之聖﹞从耳﹝聖从耳者謂其耳順風俗通曰聖者聲也言聞聲知情按聲聖字古相叚借﹞呈聲﹝式正切十一部﹞\n【聰】察也﹝察者覈也聰察以雙聲爲訓﹞从耳悤聲﹝倉紅切九部﹞\n【聽】聆也﹝凡目所及者云視如視朝視事是也凡目不能徧而耳所及者云聽如聽天下聽事是也﹞从耳？﹝會意耳？者耳有所得也﹞𡈼聲﹝他定切十一部﹞\n【聆】聽也﹝二篆轉注匡謬正俗載俗語云聆瓦聆者聽之知微者也文王世子曰夢帝與我九聆此叚聆爲鈴夢天以九个鈴與己也﹞从耳令聲﹝郎丁切古音在十二部﹞\n【職】記？也﹝？舊作微今正記猶識也纖微必識是曰職周禮太宰之職大司徒之職皆謂其所司凡言司者謂其善伺也凡言職者謂其善聽也釋詁曰職主也毛傳同見詩悉蟀十月之交周禮職方亦作識方﹞从耳戠聲﹝之弋切一部﹞\n【聒】讙語也﹝讙者譁也﹞从耳𠯑聲﹝古活切十五部﹞\n【聥】張耳有所聞也﹝廣雅驚也﹞从耳禹聲﹝王矩切五部﹞\n【聲】音也﹝音下曰聲也二篆爲轉注此渾言之也析言之則曰生於心有節於外謂之音宮商角徵羽聲也絲竹金石匏土革木音也樂記曰知聲而不知音者禽獸是也﹞从耳殸聲﹝書盈切十一部﹞殸籒文磬﹝見石部﹞\n【聞】知聲也﹝往曰聽來曰聞大學曰心不在焉聽而不聞引申之爲令聞廣譽﹞从耳門聲﹝無分切十二部﹞\n【䎽】古文从昏﹝昏聲﹞\n【聘】訪也﹝汎謀曰訪按女部曰娉問也二字義略同﹞从耳甹聲﹝匹正切十一部﹞\n【聾】無聞也从耳龍聲﹝盧紅切九部﹞\n【𢕈】生而聾曰？﹝方言聳聾也生而聾陳楚江淮之閒謂之聳荆揚之閒及山之東西雙聾者謂之聳又古多叚聳爲𢥠方言曰聳悚也又曰聳欲也荆吳之閒曰聳自關而西秦晉之閒"},
{"n":"598-2","t":"相勸曰聳中心不欲而由旁人之勸語亦謂之聳﹞从耳從省聲﹝息拱切九部﹞\n【䏁】益梁之州謂聾爲䏁秦晉聽而不聰聞而不𨔶謂之䏁﹝方言曰䏁聾也梁益之閒謂之䏁秦晉之閒聽而不聰聞而不𨔶謂之䏁﹞从耳宰聲﹝作亥切一部﹞\n【聵】聾也﹝國語曰聾聵不可使聽韋云耳不別五聲之和曰聾生而聾曰聵﹞从耳𧷈聲﹝五怪切十五部﹞\n【𦖥】聵或从㕟﹝許書㕟聲之字三而逸㕟篆﹞\n【𦘄】或从𧱏作﹝？應改䇂省說見豕部﹞\n【聉】無知意也﹝此意內言外之意無知者其意聉者其䛐也方言曰聾之甚秦晉之閒謂之𦘍注曰言聉無所聞知也疑方言之正文本作謂之聉今本譌﹞从耳出聲讀若孼﹝五滑切十五部﹞\n【䎳】𡐦耳也﹝見方言﹞从耳月聲﹝魚厥切十五部﹞\n【𦘍】吳楚之外凡無耳者謂之𦘍﹝方言曰吳楚之外郊凡無有耳者謂之𦘍其言𦘍者若秦晉中土謂墮耳者䎳也﹞言"},
{"n":"598-3","t":"若斷耳爲盟﹝斷耳即墮耳盟當作䎳字之誤也﹞从耳闋聲﹝五刮切十五部﹞\n【聅】軍法㠯矢毌耳也从耳矢﹝會意恥列切十五部﹞司馬灋曰小辠聅之中辠刖之大辠剄之\n【聝】軍戰𣃔耳也﹝大雅攸馘安安傳曰馘獲也不服者殺而獻其左耳曰馘魯頌在泮獻馘箋云馘所格者之左耳﹞春秋傳曰㠯爲俘聝﹝左傳成三年文﹞从耳或聲﹝古獲切古音在一部﹞\n【馘】聝或从𩠐﹝今經傳中多从首﹞\n【𦗕】乘輿金耳也﹝金耳俗本作金飾馬耳舊本作金馬耳玉篇同今依廣韵五支四紙作乘輿金耳訂正乘輿者天子之車也金耳者金飾車耳也西京賦戴翠帽倚金較薛注金較黃金以飾較也崔豹古今注曰車耳重較也史記禮書彌龍徐廣曰乘輿車金薄繆龍爲輿倚較繆者交錯之形車耳刻交錯之龍飾以金惟乘輿爲然與文虎伏軾龍首衡軛畫爲三事史記之彌即許之𦗕𦗕者本字彌者同音叚借字淺人不得其解乃妄改而不可通矣𦗕非人耳"},
{"n":"599","t":"也故其字殿焉﹞从耳麻聲讀若渳水一曰若月令靡艸之靡﹝亡彼切廣韵亦忙皮切古音在十七部音轉入十六部彌字古多在十六部用故叚彌爲𦗕﹞\n【耹】國語曰回祿信於耹遂闕﹝國語今見周語闕者謂其義其音其形皆闕也韋注耹遂地名宋庠音禽後漢書楊賜傳引作黔遂黔亦今聲也而說苑引國語作亭遂竹書帝癸三十年作聆隧災是其字从令从今不可定而許書此篆或後人所偶記註於此者﹞\n【聑】安也﹝長笛賦曰巴聑柱﹞从二耳﹝會意二耳之在人首帖妥之至者也凡帖妥當作此字帖其叚借字也丁帖切八部文選注引說文丁篋切﹞\n【聶】駙耳私小語也﹝口部咠下曰聶語也按二篆皆會意以口就耳則爲咠咠者己二耳在旁彼一耳居閒則爲聶史記魏其武安傳曰乃效女兒呫聶耳語韋曰呫聶附耳小語聲﹞从三耳﹝尼輒切八部﹞\n文三十二重五\n【𦣝】𩔞也﹝頁部曰頤頥也二篆爲轉注𦣝者古文頥也鄭易注曰頥中口車輔之名也震動於下艮止於上口車動而上因輔嚼物以養人故謂之頥頥養也按鄭意謂口下爲車口上爲輔合口車輔三者爲頥左氏云輔車相依車部云輔人頰車也序卦傳曰頥者養也古名頥字眞晉枚頥字仲眞李頥字景眞枚頥或作梅𦣱誤也﹞象形﹝此文當横視之横視之則口上口下口中之形俱見矣與之切一部﹞凡𦣝之屬皆从𦣝\n【頤】篆文𦣝﹝此爲篆文則知𦣝爲古文也先古文後篆文者此亦先二後上之例不如是則巸篆無所附也﹞\n【𩠡】籒文从𩠐﹝𦣝本象形如籒文篆文則从𩠐从頁而後象其形也﹞\n【巸】廣頥也﹝巸各本作𦣝今正許書主篆文也廣頥曰巸引申爲凡廣之偁周頌昊天有成命傳曰緝明也熙廣也熙乃巸之叚借字也熙从火其義訓燥不訓廣也毛傳於文王曰緝熙光明也與昊天有成命傳不同而敬之傳曰光廣也然則光即廣二傳義本同不得如鄭箋云廣爲光字之誤周內史說周易曰光遠而自他有耀者也然則光即廣可知大戴禮積厚者流光即流廣也釋詁緝熙光也即周語叔向所云緝明熙廣也毛公兼取之爲傳學者宐觀其會通凡詁訓有析之至細者有通之甚寛者非好學深思心知其意不能盡其理也熙訓廣而熙乃巸之叚借然則古經熙字可作巸者多矣○文王毛傳曰緝熙光明也此係釋詁而必兼言明者欲與叔向之語不相違也昊天有成命傳直用叔向語者以叔向固釋此詩也敬之緝熙于光明傳曰光廣也者以緝熙既訓光明則光明於光明文理難通故此光必訓廣也然則文王敬之熙訓光昊天有成命熙訓廣未嘗不析之甚細矣﹞从𦣝巳聲﹝與之切一部﹞\n【戺】古文巸从戶﹝按此古文从戶疑當作从尸凡人體字多从尸不當从戶也顧命夾兩階戺某氏云堂廉曰戺廣雅云戺切也此因堂邊圻堮象人下頜之廣闊故借以爲名而讀牀史切○又按九經字㨾云說文作𢨪經典作戺然則今本說文異於唐時也然唐時巳从戶則亦誤矣﹞\n文二重三\n【手】拳也﹝今人舒之爲手卷之爲拳其實一也故以手與拳二篆互訓﹞象形﹝象指掌及𢯲也書九切三部﹞凡手之屬皆从手\n【𡴤】古文手\n【掌】手中也﹝手有面有背背在外則面在中故曰手中左傳云有文在手者在掌也釋名云水泆出所爲澤曰掌水渟處如手掌中也詩或王事鞅掌傳曰鞅掌失容也箋云鞅猶何也掌謂捧之也玉裁按凡周禮官名掌某者皆捧持之義﹞从手尙聲﹝諸兩切十部﹞\n【拇】將指也﹝將指謂手中指也大射禮右巨指鉤弦注云右巨指右手大擘也又設決朱極三注云三者食指將指無名指小指短不用左傳定十四年？廬傷將指取其一屨注云其足大指見斬遂失屨易咸初六咸其拇馬鄭薛虞皆云拇足大指也合三經而言之手以中指爲將指爲拇足以大指爲將指爲拇此手足不同偁也許謂手中指易拇荀作母﹞从手母聲﹝莫厚切古音在一部﹞\n【指】手指也﹝手非指不爲用大指曰巨指曰巨擘次曰食指曰啑鹽指中曰將指次曰無名指次曰小指叚借爲恉心部曰恉意也﹞从手旨聲﹝職雉切十五部﹞\n【拳】手也﹝合掌指而爲手故掌指二篆廁手拳二篆之閒卷之爲拳故檀弓曰執女手之拳然﹞从手？聲﹝巨員切十四部﹞\n【𢯲】手𢯲也﹝各本作手掔今正𢯲者手上臂下也肉部曰臂者手上也肘者臂節也又部曰厷者臂上也是則肘以下手以上渾言之曰臂析言之則近手處曰𢯲士喪禮設決麗于𢯲注云𢯲手後節中也云後節中者肘以上爲前節則肘以下爲後節後節之中以上爲臂則以下爲𢯲也俗作捥左傳涉佗捘衞矦之手及捥非古字也﹞从手𥄗聲﹝依韵會此四字在此？見目部烏貫切十四部﹞楊雄曰𢯲握也﹝此葢楊雄倉頡訓纂一篇中語握者搤持也楊說別一義凡史漢云搤𢯲扼腕者皆㬪字言持手游民也﹞\n【攕】好手皃﹝魏風葛屨曰摻摻女手可以縫裳傳曰摻摻猶纖纖也漢人言手之好曰纖纖如古詩云纖纖擢素手傳以今喻古故曰猶其字本作攕俗改爲摻非是遵大路傳曰摻擥也是摻字自有本義孔氏正義引說文摻參此音反聲訓爲斂操喿七遙反聲訓爲奉也是唐初說文確有"},
{"n":"600-1","t":"摻字之證自淺人摻操不分而奪摻篆亦猶？鼏不分而奪？篆袀袗不分而奪袀篆也知摻之有本義則知用爲攕字之非矣﹞从手韱聲﹝所咸切七部﹞詩曰攕攕女手\n【揱】人臂皃﹝考工記輪人曰望其輻欲其揱爾而纖也注云揱纖殺小皃也鄭司農讀爲紛容揱參之揱謂如桑螵蛸之蛸按紛容揱參出上林賦﹞从手削聲﹝所角切二部﹞周禮曰輻欲其揱尒﹝大徐無尒字非也今記作爾記所見作尒尒者本字䛐之必然也爾者叚借字也爾行而尒廢矣﹞\n【摳】繑也﹝按糸部曰繑絝紐也與摳義絕遠疑是矯字之譌矢部曰矯柔箭箝也摳之義爲矯枉﹞一曰摳衣﹝各本下有𦫵堂二字今依韵會刪正攐篆下曰摳衣也然則此當云一曰攐衣曲禮曰摳衣趨隅摳提也衣裳也論語注云攝𪗋者摳衣也﹞从手區聲﹝口矦切四部﹞\n【攐】摳衣也﹝高注淮南曰攐縮也按詩言褰裳當作此篆褰訓絝非其義也亦有作騫者謂𧇾其下體之衣較作褰爲長﹞从手褰聲﹝按此𥯤與㩃篆別者以从衣也當云从手衣寒省聲會意兼形聲去虔切十四部﹞\n【撎】𢷎舉首下手也﹝六字各本作舉手下手也五字今正西征賦注玉篇引說文有拜字左傳成十六年釋文引字林舉首下手皆是也凡不跪不爲拜跪而舉其首惟下其手是曰肅拜漢人曰撎周禮九拜九曰肅拜先鄭注云肅拜但俯下手今時撎是也鄭注少儀曰肅拜拜不低頭也云但俯下手云不低頭正與舉首下手合今本說文既譌而少儀注又刪不字作拜低頭乃終古昧其禮矣程氏瑤田曰言舉首者以別於䭫首頓首空首三拜皆必下其首也按此婦人之拜也婦人以肅拜當男子之空首少儀云婦人吉事雖有君賜肅拜是也以手拜當男子之稽首少儀之手拜士昏禮之拜扱地是也以稽顙當男子之頓首喪服小記之爲夫與長子稽顙是也肅拜與成十六年之肅不同肅不連拜介者不拜長揖而已不拜者不跪也肅拜則跪而舉首下手也○南宋張淏雲谷襍記引程氏攷古編云國史王貽孫傳大祖嘗問趙普拜禮何以男子跪而婦人不跪普訪禮官無有知者貽孫曰唐天后朝婦人始拜而不跪普問所出曰大和中有幽州"},
{"n":"600-3","t":"從事張建章著渤海國記備言其事予按後周天元大象二年詔內㚈命婦皆執笏其拜宗廟及天臺皆俯伏如男子據此詔特令於廟朝跪其他拜不跪矣豈武后時幷廟朝不跪建章記之未詳耶周昌諫帝廢太子呂后見昌爲跪謝戰國策蘇秦嫂蛇行匍匐四拜自跪而謝隋志皇帝𠕋后后先拜後起皇帝後拜先起則唐以前婦拜皆跪伏也玉裁按婦人拜亦無不跪者肅拜跪而舉首不俯伏雖拜君賜亦然天元時令拜宗廟天臺俯伏如男子可以證常拜之跪而不必俯伏也至於天后而始不跪孫甫唐書曰武后欲尊婦人始易今拜﹞从手壹聲﹝於計切古音在十二部讀如壹﹞\n【揖】攘也﹝攘汲古閣改作讓誤此與下文攘推也相聯爲文鄭禮注云推手曰揖凡拱其手使前曰揖凡推手小下之爲土揖推手小舉之爲天揖推手平之爲時揖也成十六年敢肅使者則若今人之長揖﹞从手咠聲﹝伊入切八部﹞一曰手箸匈曰揖﹝此別一義上言揖以爲讓謂手遠於胸此言手箸於胸曰揖者箸直略切禮經有揖有厭厭一涉切推手曰揖引手曰厭推者推之"},
{"n":"601","t":"遠胸引者引之箸胸如鄕飮酒主人揖先入此用推手也賓厭眔賓此用引手也謙若不敢前也今文厭皆作揖則今文禮有揖無厭許君於禮或從古文或從今文此手箸胸曰揖葢於此從今文不從古文是以統謂之揖尒推手引手隨宐而用今人謙讓亦兼有此二者周禮疏儀禮疏厭或作撎譌字不可從﹞\n【攘】推也﹝推手使前也古推讓字如此作上曲禮注曰攘古讓字許云讓者相責讓也攘者推也从古也漢書禮樂志盛揖攘之容藝文志堯之克攘司馬遷傳小子何敢攘皆用古字凡退讓用此字引申之使人退讓亦用此字如攘寇攘夷狄是也﹞从手襄聲﹝汝羊切按當人樣切十部﹞\n【拱】斂手也﹝斂當作撿與下篆相聯爲文尙書大傳曰拱則抱鼓皇侃論語疏曰拱沓手也九拜皆必拱手而至地立時敬則拱手如檀弓孔子與門人立拱論語子路拱而立玉藻臣侍於君垂拱是也行而張拱曰翔凡拱不必皆如抱鼓也推手曰揖則如抱鼓拜手則斂於抱鼓稽首頓首則以其斂於抱鼓者下之引手曰厭則又較斂於拜手凡沓手右手在內左手在外是謂尙左手男拜如是男"},
{"n":"601-1","t":"之吉拜如是喪拜反是左手在內右手在外是謂尙右手女拜如是女之吉拜如是喪拜反是喪服記袪尺二寸注曰袪袖口也尺二寸足以容中人之倂兩手也吉時拱尙左手喪時拱尙右手合內則奔喪檀弓尙左尙右之文繹之可以知拱時沓手之宐矣拱古文叚借作共鄕飮酒禮注曰共拱手也○尙書大傳注曰兩手搤之曰拱然則桑？一暮大拱孟子拱把之桐梓皆非沓手之拱拱之小者也趙岐云合兩手徐鍇云兩手大指頭相拄﹞从手共聲﹝居竦切九部﹞\n【撿】拱也﹝凡斂手宐作此字﹞从手僉聲﹝良冄切七部﹞\n【𢱭】首至手也﹝各本作首至地也今正首至地謂䭫首拜中之一不可該九拜拜之名生於空首故許言首至手周禮之空首他經謂之拜手鄭注曰空首拜頭至手所謂拜手也何注公羊傳曰頭至手曰拜手某氏注尙書大甲召誥曰拜手首至手也何以謂之頭至手足部曰跪者所以拜也既跪而拱手而頭俯至於手與心平是之謂頭至手荀卿子曰平衡曰拜是也頭不至於地是以周禮謂之空首空首者對䭫首頓首之頭箸地言也詳言曰拜手"},
{"n":"601-2","t":"省言曰拜拜本專爲空首之偁引申之則䭫首頓首肅拜皆曰拜䭫首者何也拜頭至地也既跪而拱手下至於地而頭亦下至於地荀卿所謂下衡曰䭫首白虎通鄭注周禮何注公羊某氏注尚書召誥趙注孟子皆曰拜頭至地曰䭫首是也頓首者拜頭叩地也既跪而拱手下至於地而頭不徒下至地且叩觸其頟是之謂頓首荀卿所謂至地曰䭫顙也周禮之頓首即他經之䭫顙故周禮注云頓首頭叩地士喪禮檀弓䭫顙注云頭觸地叩觸一也凡言拜手䭫首言拜䭫首者先空首而後䭫首也言拜而後䭫顙者先空首而後頓首也言䭫顙而後拜者先頓首而後空首也言䭫顙而不拜者徒頓首而不空首也空首䭫首頓首三拜爲經振動吉拜凶拜奇拜褒拜肅拜爲緯振動者戰栗變動之拜有不必爲此三拜而爲此三拜者也吉拜者拜之常也當拜而拜當䭫首而䭫首是也凡䭫首采有用於凶者也凶拜者何也拜而後䭫顙䭫顙而後拜皆是也凡頓首未有不用於凶者也奇拜者一拜也一䭫首一頓首亦是也𥳑少之䛐也褒拜者拜不止於再也䭫首頓首不止於再者亦是也多大之䛐也肅拜者婦人之拜不低頭者也總計之曰九拜凡云拜手者頭至手故其字从手作𢷎﹞从手𦱧﹝？見本部疾也徐鍇曰从？者言進趨之疾按釋名曰拜於丈夫爲跌跌然屈折下就地也博怪切十五部﹞\n【𣬓】古文𢷎从二手﹝葢从二手而比聲凡拜必兼用首手足三者而造字者重手故从手䭫首頓首則重頭故从首頁○又汗𥳑曰？出說文是則从二古文手也但楊雄說？从㒳手作？豈不相混乎﹞\n【𢫶】楊雄說𢷎从㒳手下﹝葢爰禮等所說楊所作訓纂篇中字如此凡空首首至手而平衡手未嘗下於心也䭫首頓首則下矣楊葢兼三拜而製此字也見於周禮者作𢷎他經皆同子雲作﹞\n【捾】搯捾也﹝捾乃複舉字誤移搯下耳義理與抉略同今人剜字當作此大徐附剜於刀部非也﹞从手官聲﹝烏括切十四部﹞一曰援也﹝援者引也﹞\n【搯】捾也﹝魯語公父文伯母戒文伯之妾曰無洵涕無搯膺韋注搯叩也膺胷也按韋注即俗所謂椎心喪禮有擗拊心也則叩胷亦未爲失此正謂哀之甚如欲挑出心肝者然韋衹言其大致而已今人俗語"},
{"n":"602","t":"亦云搯出文選長笛賦搯膺擗摽李善引國語及韋注而云苦洽反殊誤苦洽切當是掐字从臽聲爪刺也下引魏書程昱傳昱於魏武前忿爭聲氣忿高邊人掐之乃止是則从臽之掐於搯膺豪不相涉也韓子文搯擢胃腎亦是用搯膺字通俗文捾出曰掏爪按曰掐掏即搯也許不錄掐﹞从手舀聲﹝土刀切古音在三部﹞周書曰師乃搯﹝尙書大誓文漢大誓有今文古文之別合於伏生二十八篇者後得之大誓今文也馬鄭所注者孔壁之大誓古文也尙書大傳師乃慆鄭云慆喜也此今文大誓也許所偁作師乃搯此古文大誓也如古文流爲雕今文作流爲烏之比詳古文尙書撰異﹞搯者㩅兵刃㠯習擊刺也﹝㩅各本作拔詩淸人釋文引作抽今據正此釋大誓搯字之義以明與訓捾之搯不同也凡說文既說字義而引經又釋其義者皆以明說經與說字不同如圛訓回行商書之曰圛則訓圛者𦫵雲半有半無？訓以土增大道唐書之朕？讒說殄行則訓？疾惡也？訓火不明周書之布重？席則訓織蒻席也此亦同此例搯本訓捾而大誓之搯訓抽兵刃以"},
{"n":"602-1","t":"習擊刺搯與抽同於六書爲叚借故必箸之﹞詩曰左旋右㩅﹝左右當作𠂇又㩅各本作搯自陸氏作詩音義時巳誤今正此引詩鄭風淸人文爲抽兵刃之證也毛曰右抽者抽矢以䠶箋云御者習旋車車右抽刃引之證軍中有此儀武王丙午逮師尙未渡孟津故抽兵刃習擊刺凡引經說字不必見本字如引突如其來如證不順忽出引龍戰于野證陰極陽生引先庚三日證庚更事也皆是此例此又引抽證抽耳若作右搯則詩曰左旋右搯六字當在周書曰師乃搯之下而今本爲不辭﹞\n【㧬】𢹬也从手？聲﹝居竦切九部按此篆巳見？部爲？之或字此不當重出當是淺人所增刪之可也㧬訓擁則當與擁篆相聯爲文增之者廁非其所矣﹞\n【推】排也﹝今六脂十五灰殊其音義古無二音二義也﹞从手隹聲﹝他回切十五部按廣韵叉隹湯回二音﹞\n【捘】推也﹝謂排擠也﹞从手夋聲﹝子寸切十三部左傳音義子對反﹞春秋傳曰捘衞矦之手﹝定八年左傳曰將歃涉佗捘衞矦之手及捥此謂衞矦欲先歃"},
{"n":"602-2","t":"涉佗執其手卻之由指掌逆推及於𢯲也杜云血及捥非﹞\n【排】擠也﹝今義列也﹞从手非聲﹝步皆切十五部﹞\n【擠】排也﹝左傳知擠于溝壑矣杜云隊也隊今之墜字謂排而墜之也商書微子作隮引左傳亦作隮隮者躋之俗﹞从手？聲﹝子計切十五部﹞\n【抵】擠也﹝排而相歫也﹞从手氐聲﹝丁禮切十五部﹞\n【摧】擠也﹝釋詁毛傳皆曰摧至也即抵之義也自推至摧六篆同義﹞从手崔聲﹝昨回切十五部﹞一曰挏也﹝挏者𢹬引也﹞一曰？也﹝？者𣃔也今此義行而上二義廢矣詩室人交徧摧我傳曰摧沮也此折之義也﹞\n【拉】摧也﹝公羊傳拹榦而殺之何曰拹折聲也按拹亦作拉此上文摧一曰折也之義﹞从手立聲﹝盧合切七部﹞\n【挫】摧也﹝此亦上文摧一曰折也之義考工記揉牙內不挫注云挫折也詩乘馬在廏摧之秣之傳曰摧挫也箋云挫今莝字也傳箋今本譌舛今正之如是﹞从手？聲﹝則臥切十七部﹞\n【扶】左也﹝左俗本改作佐非左下曰手相助也﹞从手夫聲﹝防無切五部﹞\n【𢻳】古文扶从攴\n【𢪇】扶也﹝古詩好事相扶將當作扶？字之叚借也凡云將順其美當作？順詩百兩將之傳曰將送也天不我將箋云將猶養也皆於？義爲近玉篇曰？今作將摪同﹞从手爿聲﹝七良切十部廣韵即良切﹞\n【持】握也从手寺聲﹝直之切一部﹞\n【挈】縣持也﹝縣者系也胡㳙切下文云提挈也則提與挈皆謂縣而持之也今俗語云挈帶古叚借爲契栔字如爰挈我龜傳云挈開也又如？字下云樂浪挈令﹞从手㓞聲﹝苦結切十五部﹞\n【拑】脅持也﹝謂脅制而持之也凡脅之爲制猶膺之爲當也鬼谷子有飛鉆鉆即拑字﹞从手甘聲﹝巨淹切八部﹞\n【揲】閱持也﹝閱者具數也更迭數之也匹下曰四丈也从八匚八揲一匹按八揲一匹則五五數之也五五者由一五二五數之至於八五則四丈矣𣪠辭傳曰揲之以四以象四時謂四四數之也四四者由一四二四數之至若干四則得其餘矣凡傳云三三兩兩十十五五者皆放此閱持者既得其數而持之故其字从手﹞从手枼聲﹝食折切十五部按枼聲或在八部或在十五部由古此二部相合同一世聲而彼此皆用之﹞\n【摯】握持也﹝握持者搤持也周禮六贄字許書作𡠗又鳥部鷙鳥字皆或叚摯爲之﹞从手？﹝會意也脂利切十五部﹞\n【操】把持也﹝把者握也操重讀之曰節操曰琴操皆去聲﹞从手喿聲﹝七刀切二部﹞\n【㩴】爪持也﹝覆手曰爪謂覆手持之也徐鉉等曰今俗別作掬今按本部自有？篆掬其俗體耳其義訓兩指撮非訓爪持﹞从手瞿聲﹝居玉切古音在四部﹞\n【捦】急持衣䘳也﹝此篆古叚借作禽俗作擒作捦走獸總名曰禽者以其爲人所捦也又按此解五字當作急持也一曰持衣䘳也九字乃合必轉寫有譌奪矣﹞从手金聲﹝巨今切七部﹞\n【㩒】捦或从禁﹝禁聲﹞\n【搏】𡩡持也﹝𡩡各本作索今正入室𢯱曰𡩡𡩡持謂摸索而持之周禮環人搏諜賊釋文云搏音博又房布反劉音付射人注貍善搏者也行則止而擬度焉其發必獲釋文云搏音博劉音付士師注胥讀爲宿偦之偦偦謂司搏"},
{"n":"603-1","t":"盜賊也釋文云搏音博劉音付小雅車攻箋獸田獵搏獸也釋文云搏音博舊音付按小司徒注之伺捕盜賊即士師注之司搏盜賊也一用今字一用古字古捕盜字作搏而房布反又音付猶後人所謂捫搎摸𢱢也本部搏捕二篆皆收捕訓取也又部取下云捕也是與𡩡持義迥別今則捕行而搏廢但訓爲搏擊又按搏擊與𡩡取無二義凡搏擊者未有不乘其虛怯扼其要害者猶執盜賊必得其巢穴也本無二義二音至若考工記之搏埴虞書之拊搏此則？字之叚借﹞从手尃聲﹝補各切此今音也陸氏說又房布切劉音付皆古音也五部﹞一曰至也﹝此別一義葢搏亦爲今之附近字許則云駙者近也左傳則作傅﹞\n【據】杖持也﹝謂倚杖而持之也杖者人所據則凡所據皆曰杖據或作据楊雄傳三摹九据晉灼曰据今據字也按何氏公羊傳注據亦皆作据是叚借拮据字﹞从手豦聲﹝居御切五部﹞\n【攝】引持也﹝謂引進而持之也凡云攝者皆整飭之意論語攝𪗋史記矦生攝弊衣冠襄十四年左傳曰不書者惰也書者攝也注云能自攝整詩攝以威儀傳曰言相攝佐者以威儀也論語官事不攝注云攝猶兼也皆引持之意﹞从手聶聲﹝書涉切八部﹞\n【𢪈】幷持也﹝謂兼二物而持之也秝部曰秉持一禾兼持二禾兼者會意字？者形聲字？與兼音略同﹞从手冄聲﹝他含切七部﹞\n【抪】捫持也﹝謂捫按而持之也金部鋪下云箸門抪首也抪首者人所捫摸處也﹞从手布聲﹝普胡切五部﹞\n【挾】俾持也﹝俾持謂俾夾而持之也亦部夾下曰盜𥨸褱物也俗謂蔽人俾夾然則俾持正謂藏匿之持如今人言懷挾也孟子挾貴挾賢挾長挾有勞挾故此皆本義之引申音胡頰切若詩禮之挾矢周禮之挾日音皆子協反挾日干本作帀日左傳作浹謂十日徧也禮注方持弦矢曰挾謂矢與弦成十字形也皆自其交會處言之古文禮挾皆作接然則接矢爲本字挾矢爲叚借字與﹞从手夾聲﹝各本作夾聲篆體亦从二人今皆正从二入以形聲中有會意也胡夾切八部﹞\n【捫】撫持也﹝撫安也一曰揗也謂安揗而持之也大雅莫捫朕舌傳曰捫持也渾言不分析也若王猛捫蝨之類"},
{"n":"603-3","t":"又專謂摩挲﹞从手門聲﹝莫奔切十三部﹞詩曰莫捫朕舌﹝大雅抑文﹞\n【擥】撮持也﹝謂總撮而持之也﹞从手監聲﹝盧敢切八部﹞\n【擸】理持也﹝謂分理而持之也﹞从手巤聲﹝良涉切八部﹞\n【握】搤持也﹝按下文云搤一曰握也﹞从手屋聲﹝於角切三部﹞\n【𦥆】古文握﹝淮南詮言訓？無所鑒謂之狂生高注？持也所鑒者玄德也持無所鑒所持者非玄德故謂之狂生合文選任彥昇哭范僕射詩注及今本淮南子可得其眞矣俶眞訓曰其所居神者臺𥳑其游大淸此臺亦疑？之誤﹞\n【撣】提持也﹝提持猶縣持也太玄撣繫其名撣訓觸別一義﹞从手單聲讀若行遟驒驒﹝驒驒未見所出葢即詩之嘽嘽駱馬傳曰嘽嘽喘息之皃馬勞則喘息徒旱切十四部﹞\n【把】握也﹝握者搤持也孟子注曰拱合㒳手也把以一手把之也﹞从手巴聲﹝博下切古音葢在五部﹞\n【搹】把也﹝喪服苴絰大搹注曰搹扼也中人之扼圍九寸此言中人滿手把之其圍九寸"},
{"n":"604","t":"則其徑約計三寸也喪服傳朝一溢米夕一溢米王肅劉逵皆云滿手曰溢與鄭異按此謂溢爲搹之叚借字也然搹溢字見一章數行內不應異用則知鄭說爲長﹞从手鬲聲﹝於革切十六部﹞\n【㧖】搹或从戹﹝㧖今隷變作扼猶軶隷變作軛也許云扼者搹之或字而鄭注禮云搹扼也者漢時少用搹多用扼故以今字釋古字非於許有異也﹞\n【挐】牽引也从手如聲﹝按各本篆作拏解作奴聲別有挐篆解云持也从手如聲女加切二篆形體互譌今正挐字見於經者僖元年莒挐三傳之經所同也其義則宋玉九辯曰枝煩挐而交横王注柯條糾錯而崱嶷招䰟稻秶穱麥挐黃𥹭些王注挐糅也王逸九思殽亂兮紛挐注君任佞巧競疾忠信交亂紛挐也左思吳都賦攢柯挐莖李注曰許愼注淮南子云挐亂也凡若此等皆於牽引義爲近而漢霍去病傳昏漢匈奴相紛挐此與九思紛挐同謂漢與虜相亂也而師古注乃云紛挐亂相持搏也以亂釋紛以相持搏釋挐大非語意竊意其時說文已同今本故顔從而傅會耳葢其字本如聲讀女居切其義爲牽引廣韵九魚"},
{"n":"604-1","t":"挐注牽引未嘗作拏說文拏訓持即今所用攫拏字也其字奴聲讀女加切廣韵麻韵拏挐㒳收淆亂其義玉篇有挐無拏訓爲持也乃同今本說文孫强輩所改耳﹞一曰巳也﹝小徐本有此四字﹞\n【攜】提也﹝古多叚爲？字﹞从手巂聲﹝戶圭切十六部﹞\n【提】挈也﹝挈者縣持也攜則相竝提則有高下而互相訓者渾言之也﹞从手是聲﹝杜兮切十六部﹞\n【𢬴】拈也从手耴聲﹝丁愜切八部﹞\n【拈】？也﹝篇韵皆云指取也﹞从手占聲﹝奴兼切七部﹞\n【摛】舒也﹝蜀都賦摛藻𢴵天庭魏都賦摛翰則華縱春葩太玄經幽攡萬類字作攡﹞从手离聲﹝丑知切古音在十七部﹞\n【捨】釋也﹝釋者解也按經傳多叚舍爲之﹞从手舍聲﹝書冶切古音在五部﹞\n【擪】一指按也﹝洞簫賦挹抐㩎㩶李注言中制也莊子外物擪其噦一作壓南都賦彈琴擫籥李注引說文按㩎擫皆同擪﹞从手厭聲﹝於協切七部﹞\n【按】下也﹝以手抑之使下也印部曰抑者按也﹞从手安聲﹝烏旰切十四部﹞\n【控】引也﹝引者開弓也引申之爲凡引遠使近之偁詩控於大邦傳曰控引也此即左傳所謂控吿也又抑磬控忌傳曰騁馬曰磬止馬曰控按騁馬曰磬者如大明傳之俔磬也極辭也止馬曰控者是亦引之使近之意也﹞从手空聲﹝苦貢切九部﹞詩曰控于大邦﹝庸載馳文﹞匈奴引弓曰控弦﹝依羽獵賦注訂此引匈奴方語以證控引一也漢書於匈奴或言引弓或言控弦一也﹞\n【揗】摩也﹝廣雅曰揗順也廣韵曰手相安慰也今人撫循字古葢作揗循者行順也淮南曰引揗萬物高注引揗拔擢也讀允恭之允﹞从手盾聲﹝食尹切十三部廣韵詳遵切﹞\n【掾】緣也﹝緣者衣純也既夕禮注飾衣領袂口曰純引申爲凡夤緣邊際之偁掾者緣其邊際而陳掾也陳掾猶經營也易卦辭曰彖謂文王緣卦以得其義然則彖者掾之叚借字與漢官有掾屬正曰掾副曰屬漢舊注東西曹掾比四百石餘掾比三百石屬比二百石此等皆翼輔其旁者也故曰掾﹞从手彖聲﹝以絹切十四部﹞\n【𢫦】拊也﹝釋名曰拍搏也"},
{"n":"604-3","t":"手搏其上也按許釋搏曰𡩡持則古經搏訓拍者字之叚借考工記搏埴之工注曰搏之言拍也云之言者見其義本不同也﹞从手百聲﹝普百切古音在五部讀如粕﹞\n【拊】揗也﹝揗者摩也古作拊揗今作撫循古今字也堯典曰擊石拊石拊輕擊重故分言之又臯陶謨搏拊樂器名明堂位作拊搏﹞从手付聲﹝芳武切古音在四部﹞\n【掊】杷也﹝杷各本作把今正木部曰杷者收麥器也引申爲凡用手之偁掊者五指杷之如杷之杷物也史漢皆言掊視得鼎師古曰掊手杷土也杷音蒲巴反其字从木按今俗用之刨字也大雅曰曾是掊克傳曰掊克自伐而好勝人也以自伐釋掊以好勝人釋克未得其解定本掊作倍正義謂己兼倍於人而自矜伐似定本爲是矣然孟子書亦作掊克趙注但云不良也知詩本不作掊毛意謂掊爲倍之叚借字掊有聚意與捊音義近有深取意則不同捊也毛詩釋文云掊克聚斂也此謂同捊也方言曰掊深也郭注云掊尅深能以深釋掊以能釋尅此亦必古說但皆非毛義方言掊訓深與許說合○六書故引唐本作捊也不若顔氏本作杷﹞从手咅聲﹝父溝切廣韵薄矦切古音在一部﹞今鹽官入水取鹽爲掊﹝百官志注引胡廣曰鹽官掊坑而得鹽﹞\n【捋】取易也﹝按捋與寽二篆義別寽見𠬪部云五指寽也五指寽者如用指取禾𥝩之榖是也捋則訓取易而義不同詩薄言捋之捋采其劉傳曰捋取也此捋之本義也若董逌詩詁曰以指歴取也朱子詩集傳曰捋取其子也此於今之俗語求其義而不知今之俗語許書自有本字凡訓詁之宐審愼如此○寽下云五指捋也宋本云五指持也皆未是廣韵六術云寽持取今寽禾是是則許當本作五指持取也五指持而取之於義乃合﹞从手寽聲﹝郎？切十五部﹞\n【撩】理之也﹝之字依元應書卷十五補下云謂撩捋整理也今多作料量之料通俗文曰理亂謂之撩理﹞从手尞聲﹝洛蕭切二部﹞\n【措】置也﹝置者赦也立之爲置捨之亦爲置措之義亦如是經傳多叚錯爲之賈誼傳叚厝爲之﹞从手㫺聲﹝倉故切五部﹞\n【插】刺內也﹝內各本作肉今正內者入也刺內者刺入也漢人注經多叚捷字扱字爲之﹞从手臿聲﹝楚洽切八部﹞\n【掄】擇也﹝晉語君掄賢人之後有常位於國者而立之韋注掄擇也周禮凡邦工入山林而掄材不禁鄭注掄猶擇也按鄭意掄之本訓不爲擇故曰猶﹞从手侖聲﹝盧昆切十三部﹞\n【擇】柬選也﹝柬者分別䉍之也䉍者存也今小徐本作𥳑選乃是譌字韵會作揀乃是俗字辵部選下曰一曰選擇也﹞从手睪聲﹝丈伯切古音在五部﹞\n【捉】搤也从手足聲﹝側角切三部﹞一曰握也﹝上文云握者搤持也與此爲轉注﹞\n【搤】捉也﹝婁敬傳曰搤其亢拊其背楊雄傳曰搤熊羆拕豪豬搤其咽炕其氣皆謂捉持之師古云搤與㧖同依許則搤㧖音雖同而義迥別也﹞从手益聲﹝於革切十六部﹞\n【挻】長也﹝商頌松桷有挻傳曰挻長皃此許所本也字林云挻長也丑連反此又本許也自寫詩者譌从木作梴又以梴竄入說文木部而終古長誤矣此義丑連反若老子挻埴以爲器其訓和也柔也其音始然反音羶其俗字作埏見於詩老子音義甚明而今本譌舛又方言挻取也凡取物而逆謂之篡楚"},
{"n":"605-2","t":"部或謂之挻此義音羊羶反﹞从手延延亦聲﹝小徐本作从手延聲四字式連切按當作丑延切十四部篆體右葢从㢟㢟丑連切解當依小徐作从手㢟聲四字﹞\n【揃】搣也﹝搣之訓見下揃謂搣也急就篇沐浴揃搣寡合同莊子眥𡟬可以休老本亦作揃搣揃搣者道家修養之法故莊云可以休老史游與沐俗寡合同類言寡合同即嗇精寡慾之說也若士喪禮士虞禮之蚤揃蚤讀爲爪謂𣃔爪揃讀爲翦許作？謂？須也士虞禮揃或爲鬋曲禮亦作蚤鬋注云鬋鬢也釋鬋爲？理鬢髮是禮經揃字爲？若鬋之叚借而不用揃之本義顔師古注急就曰揃搣謂𩮜拔眉髮也葢去其不齊整者顔氏誤以禮經之揃釋莊史之揃搣是誤以叚借爲本義也訓詁不通其源斯誤有如此者○莊子釋文引三倉云揃猶翦也云猶翦則翦非本義三倉不妨言叚借惟說文解字不言叚借﹞从手？聲﹝即淺切十四部﹞\n【搣】㧘也﹝㧘各本作㧗小徐本及集韵類篇廣韵作批今正批者㧗之譌㧗者㧘之譌也手部㧘㧗二篆義別㧘下云一曰㧘搣頰旁也與此曰搣㧘也相爲轉注廣韵玉篇皆曰搣者摩也然則搣頰旁者謂摩其頰旁養生家之一法故莊子曰靜黙可以補病眥𡟬可以休老眥𡟬即㧘搣之叚借字一本作揃搣釋文引字林搣㧗也千米反㧗亦㧘之誤若作批則𢱧之俗字訓反手擊也尢誤○按廣韵玉篇云摩也此字本義廣韵又曰批也批即㧗之誤又曰捽也捽即㧗之解也又云手拔也玉篇云莊子云揃搣拔除也是皆用師古急就篇注而誤葢訓詁之難如此﹞从手烕聲﹝亡列切十五部﹞\n【㧗】捽也﹝捽之訓在下按元應書㒳引說文㧗撠也撠居逆反謂撠撮取也又引通俗文掣挽曰㧗按元應本較今本爲長但許本無撠衹用㦸是亦以俗字改許書也﹞从手此聲﹝側氏切十五十六部此與下手上此字義別﹞\n【揤】捽也从手即聲﹝子力切古音在十二部﹞魏郡有？裴矦國﹝漢地理志作即王子矦表作？據此則今本地理志誤也﹞\n【捽】持頭髮也﹝金日磾傳日磾捽胡投何羅殿下孟康曰胡音互捽胡若今相僻臥輪之類也晉灼曰胡頸也捽其頸而投殿下也﹞从手卒聲﹝昨没切十五部﹞\n【撮】四圭也﹝漢律厤志曰量多少者不失圭撮孟康曰六十四黍爲圭按廣韵圭下云孟子曰六十四黍爲一圭十圭爲一合孟子即孟康經典釋文序錄有孟子注老子二卷或曰孟康也康字公休孫子筭經六粟爲一圭十圭爲一撮十撮爲一抄十抄爲一勺十勺爲一合說與孟異本艸序例曰凡散藥有云刀圭者十分方寸匕之一准如梧桐子大也一撮者四刀圭也十撮爲一勺十勺爲一合此葢醫家用四圭爲撮之說可相發明﹞从手最聲﹝倉？切十五部﹞亦二指撮也﹝大徐作一曰兩指撮也按許此別爲一義而應仲遠注漢云圭自然之形陰陽之始四圭曰撮三指撮之也不說是二義三指所撖爲四圭則四圭甚少殆即孫子所謂六粟爲圭乎二十四粟三指可撮也小徐本作二指二疑三之誤大徐本又改爲兩耳圭者瑞玉上圜下方故應云自然之形陰陽之始易之數陰變於六故六粟曰圭﹞\n【𢱬】撮也﹝此蒙三指撮而言不蒙四圭也﹞从手𥷤省聲﹝居六切三部按字之同音者有三此謂三指撮也𦥑謂叉手也匊謂在手也﹞\n【摕】撮取也﹝謂撮而取"},
{"n":"606-1","t":"之亦蒙三指撮言也有司徹乃摭于魚腊俎俎釋三个其餘皆取之古文摭爲摕儀禮宋本嘉靖本單行疏本釋文宋本皆如是俗本作今文摭爲揲者非也凡言撮者皆謂少取禮經依古文爲是西京賦摕飛鼯亦謂撮取薛解云捎取之也文賦意徘徊而不能揥揥當是摕之誤今俗語云捎帶者當作摕﹞从手帶聲讀若詩曰螮蝀在東﹝謂讀若螮也都計切十五部經典釋文之舌切李善大結切﹞\n【𢰂】摕或从𣂚从示﹝葢从𣂚而示聲﹞㒳手急持人也﹝其義有別廣韵不云二形一字﹞\n【捊】引埾也﹝埾各本作取今正詩釋文作埾今本譌爲取土二字非也埾義同聚引埾者引使聚也玉篇正作引聚也大雅捄之陑陑傳曰捄虆也陑陑眔也箋云捄捊也度投也築牆者捊聚壤土盛之以虆而投諸版中此引聚之正義箋與傳互相足賓筵之仇鄭讀爲𣂏此捄鄭釋爲捊皆於其音之相近得其義也常棣原隰裒矣傳云裒聚也此重聚不重引故不言引但言聚也裒者捊之俗易君子以裒多益寡鄭荀董蜀才作捊云取也此重引故但言取也﹞从手孚聲﹝步侯切三部﹞詩曰原隰捊矣﹝六字小徐本有玉篇引亦有﹞\n【抱】捊或从包﹝古音孚聲包聲同在三部後人用抱爲褱袌字葢古今字之不同如此﹞\n【揜】自關以東取曰揜﹝取上俗本有謂字今依宋本方言曰掩𡩡取也自關而東曰掩自關而西曰𡩡或曰抯按許所據方言葢作揜李善注子虛上林賦引方言亦作揜也今廣雅掩取也字作掩﹞从手弇聲﹝衣檢切七部﹞一曰覆也﹝弇葢也故从弇之揜爲覆凡大學揜其不善中庸誠之不可揜皆是﹞\n【授】予也﹝予者推予也象相予之形﹞从手受﹝手付之令其受也故从手受﹞受亦聲﹝殖酉切三部﹞\n【承】奉也受也﹝？部曰奉者承也是二篆爲轉注也𠬪部曰受者相付也凡言承受承順承繼又魯頌傳曰承止也皆奉之訓也凡言或承之羞承之以劒皆相付之訓也左傳曰蔡大夫恐昭矦之又遷也承此叚承爲懲也﹞从手卪？﹝合三字會意署陵切六部﹞\n【挋】給也﹝給者相足也士喪禮曰乃沐櫛挋用巾又曰浴用巾挋用"},
{"n":"606-3","t":"浴衣注曰挋晞也淸也按晞者乾之也洛用巾既以巾拭之矣而復以浴衣挋之謂抑按之使乾此乾彼溼可互相足故曰給也爾雅曰挋拭刷淸也渾言之也析言之則挋與拭不同故許書㕞飾也㨷飾也爲一義挋給也又爲一義也﹞从手臣聲﹝章刃切十二部﹞一曰約也﹝約者纏束也此挋之別一義也﹞\n【㨷】飾也﹝飾各本作拭今正又部曰㕞者飾也巾部曰飾者㕞也飾拭正俗字自淺人盡改許書之飾爲拭而字例晦矣㨷與挋爲伍則非妝飾也周禮遺人以恤民之囏阨注云故書囏阨作㨷阨按此古文叚借字也﹞从手堇聲﹝居焮切十三部﹞\n【㧊】㨷也﹝今人用拂拭字當作此㧊許作㧊飾也拂者過擊也非其義﹞从手？聲﹝普活切十五部○此篆舊次接篆之下非古也今移此﹞\n【攩】朋羣也﹝此鄕黨黨與本字俗用黨者叚借字也鳥部朋下曰古文鳳也鳳飛羣鳥從以萬數故以爲朋攩字儒林傳唯京氏爲異黨師古曰黨讀曰儻按儻當作攩﹞从手黨聲﹝多朗切十部﹞\n【接】交也﹝交者交脛也引申爲凡相接之偁周禮廩人接盛讀爲一扱再祭之扱﹞从手妾聲﹝子葉切八部﹞\n【挏】推引也﹝推各本作𢹬今依廣韵韵會本推讀如或推或輓之推謂推之使前也﹞从手同聲﹝徒緫切九部﹞漢有挏馬官作馬酒﹝見百官公卿表禮樂志劭曰主乳馬取其乳汁挏治之味酢可飮因以名官如淳曰主乳馬以韋革爲夾兜受數斗盛馬乳挏其上肥因名曰挏馬官今梁州亦名馬酪爲馬酒顔氏家訓曰此謂撞擣挺挏之今爲酪酒亦然按挺挏字見淮南子﹞\n【招】手𧦝也﹝𧦝各本作呼今正呼者外息也𧦝者召也不以口而以手是手𧦝也匏有苦葉傳曰招招號召之皃按許書召者𧦝也號者嘑也是用手用口通得云招也﹞从手召聲﹝止搖切二部﹞\n【撫】安也从手？聲﹝芳武切五部﹞一曰揗也﹝揗各本作循今正揗者摩也拊亦訓揗故撫拊或通用﹞\n【𨑟】古文撫从亾辵\n【捪】撫也﹝此冡上訓揗之撫而言今人所用抆字許土部墀下所用？字皆即捪字也﹞从手昏聲﹝武巾切十三部﹞一曰"},
{"n":"607-1","t":"摹也﹝摹者規也﹞\n【揣】量也﹝量者稱輕重也稱者銓也銓者衡也﹞从手耑聲﹝此以合音爲聲初委切十四十五部按方言常絹反是此字古音也木部有椯字箠也一曰度也一曰剟也聲義皆與此篆同而讀兜果切又今人語言用故敪字上丁兼切下丁括切知輕重也亦揣之或體其音爲耑之雙聲﹞度高曰揣﹝方言同左傳揣高卑杜注云度高曰揣度深曰仭按國語竱本肈末竱即孟子揣其本之揣其義同也﹞一曰捶之﹝捶者以杖擊也椯訓箠揣訓捶其意一也﹞\n【抧】開也从手只聲讀若扺掌之扺﹝扺各本作抵今正扺側手擊也扺掌者側此手擊彼手掌也諸氏切十六部﹞\n【摜】習也﹝此與辵部遦音義皆同古多叚貫爲之﹞从手貫聲﹝古患切十四部﹞春秋傳曰摜瀆鬼神﹝昭二十六年左傳文今本作貫杜曰貫習也﹞\n【投】擿也﹝下文云擿投也二篆爲轉注巷伯傳曰投棄也﹞从手殳聲﹝大徐作从殳非度矦切四部﹞\n【擿】？也﹝此義音剔詩象之揥也傳曰揥所以摘髮也釋文云揥勑帝反摘他狄反本又作擿非也擿音直戟反按以許說繩之則作擿爲是擿正音他狄反也以象骨？首因以爲飾名之曰揥故云所以擿髮即後人玉導玉？頭之類也廣韵十二霽曰揥者揥枝整髮釵許書無揥﹞从手適聲﹝讀如剔十六部﹞一曰投也﹝與上文投者擿也爲轉注此義音直隻切今字作擲凡古書用投擲字皆作擿許書無擲﹞\n【搔】𠜜也﹝𠜜各本作？今正？者絜也非其義𠜜者掊杷也掊杷正？之訓也內則疾痛苛養敬抑？之注曰抑按？摩也摩馬曰騷其聲同也又？部疥？瘍也瘍之需手？者謂之？瘍俗作？瘍釋文正義巳如此﹞从手蚤聲﹝穌遭切古音在三部﹞\n【扴】𠜜也﹝此與？義同𠜜小徐作？譌大徐不誤廣韵曰扴者揩扴物也易介于石馬本作扴云觸小石聲按扴于石謂摩磢于石也﹞从手介聲﹝古切十五部﹞\n【摽】擊也﹝左傳長木之斃無不摽也杜云摽擊也柏舟傳曰摽拊心皃﹞从手𤐫聲﹝符少切二部左釋文敷蕭普交二切﹞一曰挈𨷲牡也﹝𨷲牡一物也見門部挈者提而"},
{"n":"607-3","t":"启之也葉鈔本𨷲作門﹞\n【挑】撓也﹝下文云撓者擾也擾者煩也挑者謂撥動之左傳云挑戰是也﹞从手兆聲﹝土凋切二部﹞一曰摷也﹝摷者拘擊也小徐摷下有爭﹞國語曰郤至挑天﹝周語單襄公語韋本作佻天注云佻偷也今按佻天之功以爲己力與左傳天實置之而二三子以爲己力語意正同然則許意爲一曰摷爭作證﹞\n【抉】挑也﹝抉者有所入以出之也﹞从手夬聲﹝於說切十五部﹞\n【撓】𢺕也﹝此與女部嬈字音義皆同﹞从手堯聲﹝奴巧切二部﹞一曰捄也﹝捄篆下曰一曰？也是撓？捄三字義同﹞\n【𢺕】煩也﹝煩者𤍽頭痛也引申爲煩亂之偁訓馴之字依許作？而古書多作？葢？得訓馴猶亂得訓治徂得訓存苦得訓快皆窮則變變則通之理也周禮注曰？猶馴也言猶者字本不訓馴﹞从手夒聲﹝而沼切古音在三部今作擾从憂俗字也﹞\n【挶】？持也﹝？持者手如？而持之也左傳褚師出公？其手杜云扺徒手屈肘如？形鄭注斯干如矢斯棘云如人挾弓矢？其肘按古者？之制其鋒謂之援援體斜横出故人下其肘翹其捥與手似之亦謂之？鴟鴞傳曰拮据？挶也字本作？俗加手旁非是謂有所操作曲其肘如？而持之也﹞从手局聲﹝居玉切三部﹞\n【据】？挶也﹝鴟鴞予手拮据傳曰拮据？挶也公羊注叚据爲據﹞从手居聲﹝九魚切五部﹞\n【擖】𠜜也﹝此與扴音義略同﹞从手葛聲﹝口八切十五部﹞一曰撻也﹝撻見下文﹞\n【摘】拓果樹實也﹝拓者拾也拾者掇也掇者拾取也果樹實者有果之樹之實也拓之謂之摘引申之凡他取亦曰摘此篆與擿音義殊﹞从手啻聲﹝他歷切又竹歷切按竹歷切是也他歷則爲擿之音矣十六部宋本竹歷今本改竹厄以同廣韵﹞一曰指近之也﹝別一義﹞\n【搳】擖也﹝與擖篆宐聯綴﹞从手害聲﹝胡秸切十五部﹞\n【㨻】斬取也﹝各本取二字作暫今正斬者𢧵也謂𣃔物也暫非其義禮器有摲而播也長楊賦麾城摲邑蒼頡篇曰摲拍取也鄭曰摲之言芟也按芟刈艸也㨻本訓芟夷禮器注謂於此少與得分以與彼是爲芟殺有所與摲殺上貴之分以布徧於賤者謂之摲而播故廣雅本之爲說曰㨻者次也是鄭注禮之義而非摲之本義也﹞从手斬聲﹝昨甘切八部廣韵作㨻斬取也山檻切﹞\n【拹】摺也﹝公羊傳曰使公子彭生送桓公於其乘焉拹幹而殺之幹者脅骨也何曰拹者折聲也拹或作搚者或體也或作拉者叚借字也﹞从手劦聲﹝虛業切七部﹞一曰拉也﹝上文曰拉者摧也﹞\n【摺】？也﹝敗者毁也今義爲摺㬪﹞从手習聲﹝之涉切八部﹞\n【揫】束也﹝束者縳也鄕飮酒義曰西方者秋秋之爲言愁也愁讀爲揫按韋部𩏶收束也或从要作𩏶或从秋手作揫揫即？然則此篆實爲重出也﹞从手秌聲﹝即由切三部﹞詩曰百祿是？﹝商頌長發文今詩作遒傳曰遒聚也﹞\n【摟】曳聚也﹝此當作曳也聚也各本奪上也字山有樞曰弗曳弗摟傳曰摟亦曳也此曳訓所本也曳者臾曳也釋詁曰摟聚也此聚訓所本也趙注孟子曰摟牽也此曳義之引申也﹞从手婁聲﹝洛矦切四部﹞\n【抎】有"},
{"n":"608-2","t":"所失也﹝成公二年左傳石稷謂孫良夫曰子國卿也隕子辱矣許所據作抎正謂失也戰國策被礛磻引微？折淸風而抎矣此叚抎爲隕也史記東粤列傳不戰而耘利莫大焉謂閩粤不戰而失其王頭此叚耘爲抎也﹞从手云聲﹝于敏切十三部﹞春秋傳曰抎子辱矣\n【披】從旁持曰披﹝士喪禮設披注曰披絡桺棺上貫結於戴人君旁牽之以備傾𧇾又執披者旁四人注曰前後左右各二人此從旁持之義也五帝本紀黃帝披山通道徐廣曰披他本亦作陂字葢當音詖陂者旁其邊之謂也按披陂皆有旁其邊之意中散能知之而索隱云披音如字謂披山林艸木而行以通道也此則司馬貞不知古義之言葢俗解訓披爲開廣韵云披開也分也散也木部柀訓析也柀靡字如此作而淺人以披訓析改柀靡爲披靡莫有能諟正者﹞从手皮聲﹝敷羈切舊彼義切古音在十六部﹞\n【𤸪】引縱曰𤸪﹝爾雅釋文作引而縱之曰𤸪引開弓也縱緩也一曰舍也按引縱者謂宐遠而引之使近宐近而縱之使遠皆爲牽掣也不必如釋文所據爾雅曰甹夆掣曳也俗字作撦作扯聲形皆異矣﹞从手瘛省聲﹝尺制切十五部俗作掣﹞\n【㧘】積也﹝小雅車攻曰助我舉柴傳曰柴積也箋云雖不中必助中者舉積禽也柴許所據作㧘此聲責聲古同在十六部以㬪韵爲訓﹞从手此聲﹝前智切詩釋文引說文士賣反出音隱﹞詩曰助我舉㧘﹝西京賦作舉胔薛注胔死禽獸將腐之名﹞一曰搣頰旁也﹝一曰二字廣韵及小徐本及集韵類篇皆有之是也無此則與上文積也矛盾而積也即釋車攻又非引曰圛引？讒說而釋之之比上文搣下云㧘也此㧘下云搣頰旁也是二篆爲轉注亦考老之例搣頰旁可以休老見莊子莊子亦作眥𡟬叚借字﹞\n【掉】搖也﹝掉者搖之過也搖者掉之不及也許渾言之﹞从手卓聲﹝徒弔切二部﹞春秋傳曰尾大不掉﹝左傳昭一年文﹞\n【搖】動也从手䍃聲﹝余招切二部﹞\n【搈】動搈也﹝動搈漢時語廣雅曰搈動也﹞从手容聲﹝余隴切九部﹞\n【𢴧】當也﹝廣雅曰？當也﹞从手貳聲﹝直利切曹憲引說文直二反按作直異切者誤﹞\n【揂】聚也﹝商頌百祿是遒傳曰遒聚也按傳謂此遒爲揂之叚借字﹞从手酋聲﹝即由切三部﹞\n【掔】固也﹝掔之言堅也緊也謂手持之固也或叚借爲牽字如史記鄭襄公肉袒掔羊即左傳之牽羊也俗用慳吝字亦爲掔之俗﹞从手臤聲﹝苦閑切十四部﹞讀若詩赤舄掔掔﹝掔掔當依豳風作几几傳曰几几絇皃掔在十二部几在十五部云讀若者古合音也﹞\n【捀】奉也﹝奉者承也﹞从手夆聲﹝敷容切九部﹞\n【㩮】舉也从手擧﹝此篆各本作？云對舉也从手輿聲以諸切下文出揚敭二篆即出擧篆云對舉也居許切不特義同形聲亦皆不甚異讀許者往往疑焉今按玉篇列字次苐捀下揚是作攑𠀉言切舉也說文捀下揚上則作？顯是攑篆之譌葢希馮作玉篇時所據說文未誤也說文本有擧無？後人自譌舛耳廣韵廿二元亦曰攑舉也上林賦毛詩箋漢書音義通俗文皆有揵揵即此攑篆也字从手舉會意邱言切十四部﹞\n【揚】飛舉也从手昜聲﹝與章切十部﹞\n【𢾙】古文揚从攴﹝漢𥓓用颺歷他文用敭歷皆用今文尙書般庚之優賢揚歷也﹞\n【擧】對舉也﹝對舉謂以兩手舉之故其字从手與𠂇手與又手也﹞从手與聲﹝居許切五部﹞一曰輿也﹝小徐有此四字按輿即舁轉寫改之左傳使五人輿豭從己舁之叚借也舁者共舉也共者非一人之辭也舉之義亦或訓爲舁俗別作？羼入說文音以諸切非古也﹞\n【掀】舉出也﹝掀之言軒也﹞从手欣聲﹝虛言切古音在十三部虛斤切﹞春秋傳曰掀公出於淖﹝成十六年左傳文釋文曰捧轂舉之則公軒起也徐許言反一曰掀引也胡根反○又按陸引字林云火氣也葢呂氏所見昭十八年左傳作行火所掀與今本作焮不同亦謂火氣高舉也﹞\n【揭】高舉也﹝見於詩者匏有苦葉傳曰揭褰裳也碩人傳曰揭揭長也蕩傳曰揭見根皃﹞从手曷聲﹝去例切又基竭切十五部﹞\n【拯】上舉也出㲻爲拯从手丞聲易曰拯馬壯吉﹝各本篆作？解無出㲻爲拯四字丞"},
{"n":"609-2","t":"聲作𦫵聲拯馬作抍馬今皆正易明夷釋文曰丞音拯救之拯說文云舉也子夏作抍字林云抍上舉音承然則說文作拯字林作抍在呂時爲古今字陸引無上字而李注羽獵賦引有之李注謝靈運擬鄴中集詩曹植七啓潘朂九錫文傅亮修張良廟敎王巾頭陁寺𥓓皆引說文出溺爲拯是古本確有此四字方言曰𨈅抍拔也出㲻爲抍出火爲𨈅方言之書字多經轉寫改作抍即以今字改古字之一抑或子雲固如此作許不之錄耳用拯馬壯吉周易明夷六二爻辭其字今作拯陸氏德明作丞云拯救之拯猶艮不承其隨云承音拯救之拯左傳目於眢井而承之云承拯救之拯也葉林宗抄文淵閣宋本不誤通志堂抱經堂皆改大字爲拯殊非集韵抍承撜拯丞五形同字丞承即取諸艮隨二卦釋文類篇丞作氶今本釋文改丞爲拯遂使集韵類篇之本原泯𣳚矣羽獵賦丞民乎農桑李引聲類丞亦拯字此丞之證也列子使弟子竝流而承之張注承音拯引方言出溺爲承此承之證也玉篇曰氶聲類云抍字然則聲類之作丞作氶固難考集韵曰氶者承之或體玉篇曰抍音蒸又上聲葢古多讀平聲今則讀上聲古音在六部陸云音拯救之拯玉篇廣韵皆云蒸上聲不作反語者廣韵云無韵切也無韵切者此韵字少庱殑㱡又皆難識也﹞\n【撜】拯或从登﹝拯各本作抍今正丞聲登聲皆六部也𦫵聲亦六部而此篆古从丞从登不从𦫵者丞登皆有上進之意形聲中有會意經典登作𦫵皆叚借字𦫵之本義實於上舉無涉﹞\n【振】舉救之也﹝之字依韵會補諸史籍所云振給振貣是其義也凡振濟當作此字俗作賑非也匡謬正俗言之詳矣﹞从手辰聲﹝章刃切十三部﹞一曰奮也﹝此義則與震略同采𦬊傳曰入曰振旅振鷺傳曰振振羣飛皃七月傳曰沙雞羽成而振訊之皆此義麟止殷其雷傳曰振振信厚也則此義之引申葢未有不信厚而能奮者﹞\n【扛】横關對舉也﹝以木横持門戶曰關凡大物而兩手對舉之曰扛項羽力能扛鼎謂鼎有？以木横貫鼎耳而舉其㒳耑也即無横木而兩手舉之亦曰扛即兩人以横木對舉一物亦曰扛字林捎掆舁也匡謬正俗曰音譌故謂扛爲剛有造掆字者故爲穿鑿也西京賦作？鼎？即䚗魏大饗𥓓作䚗鼎䚗者扛之叚借字也﹞从手工聲﹝古雙切九部﹞\n【扮】握也﹝大玄曰地則虛三以扮天之十八也扮猶幷也﹞从手分聲讀若粉﹝房吻切十三部﹞\n【撟】舉手也﹝引申之凡舉皆曰撟古多叚矯爲之陶淵明曰時矯首而遐觀王逸注楚辭曰矯舉也﹞从手喬聲﹝居少切二部﹞一曰撟擅也﹝擅專也凡矯詔當用此字﹞\n【捎】自關巳西凡取物之上者爲撟捎﹝取物之上謂取物之顚也捎之言梢也方言曰撟捎選也自關而西秦晉之閒凡取物之上謂之撟捎按今俗語云捎帶是也西京賦注曰摕者捎取之𦒱工記捎其藪捎溝注曰捎除也其引申之義﹞从手肖聲﹝所交切二部﹞\n【𢹬】袌也﹝各本作抱也今正抱者說文之或捊字也袌見衣部褱也改袌爲抱大失許例公食大夫禮？簠粱注云擁抱也吳語官帥擁鐸注云擁抱也漢書注曰南方謂抱小兒爲雍樹雍者擁之叚借字﹞从手雝聲﹝於隴切九部按玉篇作？葢古體也抱之則物必在前故上雝下手﹞\n【㨎】染也﹝如染繪爲色也﹞从手耎聲﹝而泉反十四部﹞周禮曰六曰㨎祭﹝各本篆作擩解作需聲引周禮作擩祭今正古音耎聲在十四部需聲在四部其音畫然分別後人乃或淆亂其偏旁本从耎者譌而从需而音由是亂矣周禮大祝九祭六曰㨎祭士虞禮特牲饋食禮少牢饋食禮有司徹四篇經文几用㨎字二十唐石經周禮士虞皆作擩特牲少牢有司皆作㨎參差乖異此非經字不一乃周禮士虞經淺人妄改也郭璞而沿反李善而緣反劉昌宗而玄反陸德明而泉反皆耎聲之正音也杜子春讀如虞芮之芮郭璞而悅反劉昌宗而誰反顔師古如閱反陸德明而劣反皆耎聲之音轉也古音十四十五部冣相近之理也今則周禮禮經漢書子虛賦注皆誤从需玉篇擩而主切廣韵麌韵作擩切而主薛韵作㨎切如劣不知其本爲一字而五經文字云㨎如悅反字書無此字見禮經擩汝主反見周禮是則唐開成石經正用張參之說故周禮與儀禮異字不知何以就禮經中士虞與他篇又異字也張氏云周禮作擩汝主反今按周禮釋文曰而泉反一音而劣反劉又而誰反絶無汝主一反不可以證陸氏周禮之本"},
{"n":"610-2","t":"作㨎乎士虞禮釋文曰如悅反劉而玄反又而誰反與特牲少牢有司音義皆同亦不言而主反又不可以見士虞之本作㨎乎其云字書無㨎字則其所據說文巳爲俗改之本有擩無㨎而不知說文古本之有㨎無擩也禮經注曰㨎染也李奇子虛賦注曰染㨎也﹞\n【揄】引也﹝漢郊祀歌曰神之揄臨壇宇師古云揄引也史記揄長袂廣韵揄揚詭言也皆其引申之義大雅或春或揄叚揄爲舀也﹞从手兪聲﹝羊朱切古音在四部﹞\n【搫】搫擭﹝逗﹞不正也﹝廣韵搫㨏宛轉也今義也﹞从手般聲﹝薄官切十四部﹞\n【擭】搫擭也从手蒦聲﹝一虢切古音在五部﹞一曰布擭也﹝此即今之布濩字也劉逵注吳都賦曰布濩遍滿皃﹞一曰握也﹝握者搤持也西京賦擭獑猢薛云擭謂握取之也今本握譌掘元應不誤﹞\n【拚】拊手也﹝拊揗也？拊也此不但言拊言拊手者謂兩手相？也今人謂歡拚是也漢書吳都賦皆云拚射孟康曰手搏爲拚此則謂兩人手相搏也﹞从手弁聲﹝皮變切十四部俗作抃﹞\n【擅】專也﹝專當"},
{"n":"610-3","t":"作嫥嫥者壹也﹞从手亶聲﹝時戰切十四部﹞\n【揆】度也﹝各本作葵也今依六書故所據唐本正度者法制也因以爲揆度之度今音分去入古無二也小雅天子葵之傳曰葵揆也謂叚葵爲揆也﹞从手癸聲﹝求癸切十五部﹞\n【擬】度也﹝今所謂揣度也﹞从手疑聲﹝魚己切一部﹞\n【損】減也﹝水部曰減者損也二篆爲轉注﹞从手員聲﹝穌本切十三部﹞\n【失】縱也﹝縱者緩也一曰捨也在手而逸去爲失兔部曰逸失也古多叚爲逸去之逸亦叚爲淫泆之泆﹞从手乙聲﹝以甲乙之乙爲聲式質切十二部﹞\n【挩】解挩也﹝今人多用脫古則用挩是則古今字之異也今脫行而挩廢矣﹞从手兌聲﹝他？切十五部﹞\n【撥】治也﹝公羊傳撥亂世反諸正何注曰撥猶治也何言猶者何意撥之本義非治撥之所以爲治也許則直云治﹞从手發聲﹝北末切十五部﹞\n【挹】抒也﹝大雅曰泂酌彼行潦挹彼注茲﹞从手邑聲﹝於汲切七部﹞\n【抒】挹也﹝凡挹彼注茲曰抒斗部曰斜抒也㪻抒屚也𣂏挹也水部曰浚抒也漉浚也？抒井？也左傳難必抒矣此叚抒爲紓紓者緩也服䖍本正作紓﹞从手予聲﹝神與切五部﹞\n【抯】挹也﹝方言曰抯摣取也南楚之閒凡取物溝泥中謂之抯亦謂之摣﹞从手且聲讀若樝棃之樝﹝樝棃見木部側加切古音在五部按方言抯摣實一字也故許有抯無摣﹞\n【攫】扟也﹝蒼頡篇曰攫搏也通俗文曰手把曰攫淮南子曰鳥窮則搏獸窮則攫按衆經音義卷五卷十二引說文同而注之曰扟居逆切是其所據說文作丮轉寫譌作扟耳丮者持也﹞从手矍聲﹝居縛切五部﹞\n【扟】從上挹取也﹝取字各本無依元應補通俗文云從上取曰扟﹞从手卂聲讀若莘﹝所臻切十二部﹞\n【拓】拾也﹝有司徹篇乃摭于魚腊俎俎釋三个其餘皆取之摘下云拓果樹實也儀禮摭古文作摕此實非一字因雙聲而異﹞陳宋語﹝方言摭取也陳宋之閒曰摭﹞从手石聲﹝之石切古音在五部﹞\n【摭】拓或从庶﹝石聲庶聲皆古音五部﹞\n【攈】拾也﹝魯語收攟而烝韋云攟拾也漢㓝法志蕭何攈摭秦法取其宐於時者作律九章﹞从手麇聲﹝居運切十三部亦作捃﹞\n【拾】掇也﹝史記貨殖傳曰俯有拾仰有取射有決拾毛傳曰決所以鉤弦也拾遂也拾韜左臂即俗所謂收拾也曲禮拾級聚足鄭曰拾讀爲涉聲之誤也﹞从手合聲﹝是執切七部﹞\n【掇】拾取也﹝周南傳曰掇拾也﹞从手叕聲﹝都？切十五部﹞\n【擐】毌也﹝毌各本作貫今正毌穿物持之也今人廢毌而專用貫矣杜注左傳韋注國語皆曰擐貫也﹞从手睘聲﹝胡慣切十四部﹞春秋傳曰擐甲執兵﹝成二年左傳文﹞\n【揯】引急也﹝淮南書曰大弦搄則小弦絶﹞从手恆聲﹝古恆切六部﹞\n【摍】蹴引也﹝蹴猶迫也古多叚戚爲之蹴引者蹴迫而引取之摍古叚縮爲之毛詩傳曰鄰之釐婦夜曓風雨室壞趨而至顔叔子納之而使執燭放乎旦而蒸盡縮屋而繼之釋文云縮又作摍同按武梁祠堂𥓓云摍笮是也戰國策淖齒管齊之權縮閔王之筋縣之廟梁宿昔而死亦即摍字摍屋即左傳所謂抽屋"},
{"n":"611-2","t":"也﹞从手宿聲﹝所六切三部﹞\n【㨜】相援也从手虔聲﹝巨言切十四部﹞\n【援】引也﹝大雅以爾鉤援毛傳鉤援鉤鉤梯也所以鉤引上城者又無然畔援傳曰無是畔道無是援取﹞从手爰聲﹝雨元切十四部﹞\n【㩅】引也﹝鄭風左旋右抽傳曰左旋講兵右抽抽矢以䠶竹部曰籒讀書也牆有茨傳曰讀抽也方言曰抽讀也尙書克由繹之大史公自序紬史記石室金匱之書紬即籒也籒之言抽也﹞从手畱聲﹝敕鳩切三部﹞\n【抽】㩅或从由﹝由聲也㩅或一本作籒文非也﹞\n【𢭆】㩅或从秀﹝秀字古本當不出篆體偏旁作秀則可證古於偏旁不諱也﹞\n【擢】引也﹝毛傳曰楫所以擢舟也擢舟謂引舟也﹞从手翟聲﹝直角切古音在二部﹞\n【拔】擢也从手犮聲﹝蒲八切十五部﹞\n【揠】拔也﹝孟子宋人有閔其苗之不長而揠之者趙云揠挺拔之欲亟長也方言揠擢拂戎拔也自關而西或曰拔東齊海岱之閒曰揠﹞从手匽聲﹝烏切十四十五部﹞\n【擣】手椎也﹝以手爲椎"},
{"n":"611-3","t":"而椎之﹞一曰築也﹝木部曰築？也二篆爲轉注築者必用築非徒手也故爲別﹞从手？聲﹝都晧切古音在三部小徐本篆作？解云壽聲﹞\n【攣】係也﹝係者絜束也易小畜有孚攣如馬曰連也虞曰引也攣者係而引之其義近擢﹞从手䜌聲﹝吕貟切十四部﹞\n【挺】拔也﹝左傳周道挺挺直也月令挺重囚寛也皆引申之義﹞从手廷聲﹝徒鼎切十一部﹞\n【㩃】拔取也南楚語﹝莊子至樂篇攓蓬而取之司馬注曰攓拔也方言曰攓取也南楚曰攓又曰楚謂之攓﹞从手𡫾聲﹝九輦切十四部㩃攓二通又音騫﹞楚辭曰朝㩃阰之木蘭﹝阰各本作批今依韵會與楚辭合但說文無阰字耳句見離騷王逸曰搴取也阰山名﹞\n【探】遠取之也﹝探之言深也易曰探嘖索隱﹞从手突聲﹝他含切古音在七部﹞\n【撢】揬也﹝周禮撢人掌撢序王意以語天下釋文曰與探同按許書則義同而各自爲字﹞从手𪉷聲﹝他紺切古音在七部﹞\n【挼】摧也﹝摧各本作推今依玉篇韵會文選注元應梵書音義正摧者擠也周禮守祧禮經士虞特牲少牢隋祭或作隋作墮或作挼或作綏隋當是正字挼綏當是叚借鄭云下祭曰墮墮之言猶墮下也按隋聲妥聲同在古十七部許云挼摧也摧亦有墮下之義挼篆㬪韵雙聲皆當妥聲下挼莏一解則更當从妥不待言矣﹞从手妥聲﹝各本作委聲今正徐鉉曰俗作挼非乃因說文無妥而爲此謬說也奴禾切十六十七部﹞一曰㒳手相切摩也﹝元應引無摩字阮孝緒字略云煩撋猶挼莏今人多用此義而字作挪﹞\n【撆】飾也﹝各本作別也不可通今正文選洞簫賦注引撆飾也飾者㕞也見巾部飾者今之拭字葢一本作㕞其義一也而字形一譌爲刷再譌遂爲別矣此攷覈者所宐知也拭與拂義略同蔡邕篆勢曰揚波振撆文選撇波而濟撇同撆又史記荆軻傳跪而蔽席孟荀傳襒席皆謂拭席皆撆之異體也﹞从手敝聲﹝芳滅切十五部﹞一曰擊也﹝此別一義韵會作擊也一曰拂也拂即飾易其先後耳﹞\n【㨔】搖也﹝搖宋本作㩅誤﹞从手咸聲﹝胡感切古音在七部鉉曰今別作撼非是﹞\n【搦】按也﹝按者抑也周禮矢人橈之以眡其鴻殺之稱注曰橈搦其榦謂按下之令曲則强弱見矣元應書曰搦猶捉也此今義非古義也古義搦同橈﹞从手弱聲﹝尼革切釋文女角切古音在五部﹞\n【掎】偏引也﹝一本作偏引一足也見李賢司馬貞所引此依左傳注增二字耳左傳曰譬如捕鹿晉人角之諸戎掎之杜注云掎之掎其足也國語掎止晏萊韋云從後曰掎子虛賦腳麟司馬彪云腳掎也詩伐木掎矣傳曰伐木者掎其顚﹞从手奇聲﹝居綺切古音在十七部﹞\n【揮】奮也﹝按奞部奮下曰翬也翬下曰大飛也此云奮也揮與翬義略同元應引此下有謂奮訊振去之也七字葢庾儼黙注語﹞从手軍聲﹝許歸切十三十五部﹞\n【摩】揅也﹝揅各本作硏今正此以揅與摩互訓石部硏之訓䃺也手部揅之訓摩也義各有屬無容淆之摩揅之功精於䃺硏挼下曰兩手相切摩也學記曰相觀而善之謂摩凡毛詩爾雅如琢如摩周禮刮摩字多从手俗从石作磨不可通﹞从手麻聲﹝莫鄱切十七部﹞\n【揅】摩也从手硏聲﹝宋本"},
{"n":"612-2","t":"奪此字今依小徐集韵類篇補易極深硏幾蜀才作揅禦堅切十四部﹞\n【𢱧】反手擊也﹝左傳曰宋萬遇仇牧于門𢱧而殺之玉篇所引如是今左傳作批俗字也﹞从手？聲﹝匹齊切十五部俗作批﹞\n【攪】亂也﹝毛傳同﹞从手覺聲﹝古巧切古音在三部﹞詩曰衹攪我心﹝小雅．何人斯文衹各本譌作祇誤我行其野傳曰衹適也唐人凡此訓必从衣氏﹞\n【搑】推擣也﹝漢書而僕又茸以室師古曰茸音人勇反推也謂推致室之中也如顔說則茸者搑之叚借字﹞从手茸聲﹝而隴切九部﹞\n【撞】卂擣也﹝卂者疾也﹞从手童聲﹝宅江切九部﹞\n【㧢】就也﹝㧢與因音義同今則因行而㧢廢矣﹞从手因聲﹝於眞切十二部﹞\n【扔】㧢也﹝㧢各本作因今正扔與仍音義同老子曰爲之而莫之應則攘臂而扔之﹞从手乃聲﹝如乘切六部﹞\n【括】絜也﹝絜者麻一耑也引申爲絜束之絜凡物圍度之曰絜賈子度長絜大是也束之亦曰絜凡經言？髮者皆謂束髮也髟部曰䯺者絜髮也"},
{"n":"612-3","t":"然則束髮曰䯺？爲凡物緫會之偁毛詩傳曰？至也其引申之義也易？囊借爲𠯑字也﹞从手𠯑聲﹝古？切十五部﹞\n【抲】抲﹝此複舉字之未刪者﹞撝也从手可聲﹝虎何切十七部﹞周書曰盡執抲﹝小徐本抲下有獻字葢誤衍酒誥文今尙書抲作拘字之誤也此如許所言苛之字止句也後漢書郡國志菏水譌爲苟水正同周書當盡執爲逗下云抲以歸於周謂指撝以歸於周也﹞\n【擘】撝也﹝禮記燔黍捭豚釋文云捭？麥反注作擗又作擘皆同按卑聲辟聲皆在十六部故記作捭注作擘今注亦作捭矣擘豚謂手裂豚肉也又周禮瓬人注曰薜讀如藥黃檗之檗破裂也按薜乃擘之叚借西京賦云剖析豪釐擘肌分理李善引周禮注作擘豈其所據與今不同歟內則曰塗皆乾擘之喪大記絞一幅不辟內則麕爲辟雞皆假辟爲擘也若孟子以仲子爲巨擘巨擘謂手大指也凡大指主開餘四指主合故謂之巨擘﹞从手辟聲﹝博戹切十六部今俗語謂裂之曰擘開其字如此﹞\n【撝】裂也﹝易撝謙馬曰撝猶離也按撝謙者溥散其謙無所往"},
{"n":"613","t":"而不用謙裂義之引申也曲禮爲國君削瓜者華之注曰華中裂之也華音如花撝古音如呵故知華即撝之叚借也﹞从手爲聲﹝許歸切按歸必是規字之誤此字必在五支不得入八微也古音在十七部﹞一曰手指撝也﹝敘曰比類合誼以見指撝易撝謙注曰指撝皆謙凡指撝當作此字﹞\n【捇】裂也﹝周禮有赤犮氏注云赤犮猶捇拔也捇拔葢漢時有此語﹞从手赤聲﹝呼麥切釋文采昔反古音在五部﹞\n【扐】易？再扐而後卦﹝易繫辭傳文也卦今易作掛釋文云京作卦云再扐而後布卦葢許同京也大衍之數五十其用四十有九分而爲二以象兩掛一以象三揲之以四以象四時歸奇於扐以象閏五歲再閏故再扐而後掛虞翻曰奇所掛一策扐所揲之餘不一則二不三則四取奇以歸扐扐幷合掛左手之小指爲一扐則似閏月定四時成歲故歸奇於扐以象閏者也巳一扐復分掛如初揲之歸奇於初扐幷掛左手次小指閒爲再扐則再閏也又分扐揲之如初而掛左手苐三指閒成一變則布卦之一爻謂巳二扐又加一爲三幷重合前"},
{"n":"613-1","t":"二扐爲五歲故五歲再閏再扐而後掛據虞則字作掛者謂再爲分二掛一或作卦者謂於此起卦爻皆可通也凡數之餘曰扐王制祭用數之仂喪用三年之仂鄭皆以爲數之什一仂扐葢同字考工記云以其圍之阞捎其藪假阞爲之鄭以爲三分之一然則權度多少中其節謂之扐無定數也﹞从手力聲﹝盧則切一部﹞\n【技】巧也﹝工部曰巧者技也二篆爲轉注古多叚伎爲技能字人部曰伎與也﹞从手支聲﹝渠綺切十六部﹞\n【摹】規也﹝規者有法度也以注度度之亦曰規廣韵曰摹者以手摹也楊雄傳參摹而四分之三摹九据或手在旁作摸今人謂之摸𢱢讀入聲實一字摹與模義略同韵會此下有謂所規倣也五字葢庾儼黙注語之存者倣當作放﹞从手𦱤聲﹝莫胡切五部﹞\n【拙】不巧也﹝不能爲技巧也﹞从手出聲﹝職說切十五部﹞\n【㧺】縫指㧺也﹝縫指㧺者謂以鍼紩衣之人恐鍼之栔其指用韋爲箍韜於指以藉之也㧺之言重沓也射韝亦謂之臂㧺﹞从手沓聲讀若眔﹝徒合切八部﹞一曰韋韜﹝謂如射韝韜於臂者﹞\n【摶】㠯手圜之也﹝各本作圜也語不完今依韵會所據補以手圜之者此篆之本義如禮經云摶黍曲禮云摶飯是也因而凡物之圜者曰摶如考工記摶以行石摶身而鴻相笴欲生而摶是也俗字作團古亦借爲專壹字左傳云若琴瑟之摶壹秦瑯邪臺刻石曰摶心揖志是也專壹許女部作嫥壹﹞从手專聲﹝度官切十四部﹞\n【㨡】手推之也从手圂聲﹝戶骨切十三十五部﹞\n【捄】盛土於梩中也﹝木部曰㭒者徙土輂也或作梩大雅捄之陑陑傳曰捄虆也陑陑眔也箋云築牆者捊聚壤土盛之以虆而投諸版中孟子虆梩竝言趙曰虆梩籠臿之屬可以取土者也許說專爲釋大雅而言﹞从手求聲﹝舉朱切古音在三部﹞一曰捊也﹝各本作擾今依韵會本正捊者引埾也於前義相近捊之乃後盛之﹞詩曰捄之陑陑﹝大雅緜文陑音而亦作？各本作陾誤今依玉篇﹞\n【拮】口手共有所作也﹝豳風予手拮据傳曰拮据撠挶也手病口病故能免於大鳥之難韓詩曰口足爲事曰拮"},
{"n":"613-3","t":"据韓之足即毛之手也許葢合毛韓爲此訓﹞从手吉聲﹝古㞕切十二部﹞詩曰予手拮据﹝鴟鴞文﹞\n【搰】掘也﹝吳語夫諺曰狐埋之而狐搰之是以無成功韋注搰發也玉篇云左傳搰褚師定子之墓本亦作掘﹞从手骨聲﹝戶骨切十五部﹞\n【掘】搰也﹝二篆㬪韵轉注按凡字書韵書謂掘亦作闕者似是而非也左傳闕地及泉闕地下冰而牀焉國語闕爲深溝通於商魯之閒韋云闕穿也凡云闕者皆謂空之與掘義別﹞从手？聲﹝衢勿切十五部﹞\n【掩】斂也小上曰掩﹝釋器圜弇上謂之鼒弇上當作掩上﹞从手奄聲﹝衣檢切八部﹞\n【摡】滌也﹝滌者洒也洒先禮切詩摡之釡鬵傳曰摡滌也今本作溉者非凡周禮禮經摡字本皆从手釋文不誤而俗本多譌﹞从手既聲﹝古代切古音在十五部﹞詩曰摡之釡鬵﹝匪風文﹞\n【揟】取水沮也﹝沮玉篇廣韵作具非也取水之具或以木或以瓦缶則製字不當从手矣沮今之渣字集韵九麻曰？滓也亦作渣取水渣者必浚之漉之如釃酒然然"},
{"n":"614","t":"則揟與水部之湑音義皆同今所謂濾水也周禮謂伺捕盜賊爲胥亦此意淺人不得其解遂改沮爲具非製字之意﹞从手胥聲﹝相居切五部﹞武威有揟次縣﹝見漢地理志郡國志孟康曰揟子如反次音咨﹞\n【播】穜也﹝穜者𡎐也𡎐者穜也堯典曰播時百榖﹞从手番聲﹝補過切十四十七部﹞一曰布也﹝周禮？朦注曰播謂發揚其音﹞\n【𢿥】古文播﹝九歌？芳椒兮成堂補注？古播字﹞\n【挃】穫禾聲也﹝周頌良耜曰擭之挃挃傳曰挃挃穫聲也﹞从手至聲﹝陟栗切十二部﹞詩曰擭之挃挃\n【㨖】刺也﹝刺者直傷也方言曰㨖到也廣雅曰㨖至也﹞从手致聲﹝陟利切十五部﹞一曰刺之財至也﹝財今纔字甘泉賦曰洪臺崛其獨出兮㨖北極之嶟嶟﹞\n【扤】動也﹝詩正月天之扤我傳曰扤動也考工記是以大扤﹞从手兀聲﹝五忽切十五部﹞\n【抈】㪿也﹝晉語其爲本也固矣故不可抈也韋云抈動也按依韋注是謂此抈爲扤之叚借字也其本義"},
{"n":"614-1","t":"則訓折舊音云抈音月又五？反﹞从手月聲﹝魚厥切十五部﹞\n【摎】縛殺也﹝縳殺者以束縛殺之也凡縣死者曰縊亦曰雉經凡以繩帛等物殺人者曰縛殺亦曰摎亦曰絞廣韵曰摎者絞縛殺也多絞字爲長今之絞罪即古所謂摎也引申之凡繩帛等物二股互交皆得曰摎曰絞亦曰糾喪服曰絞帶又曰殤之絰不摎垂注云不絞其帶之垂者周禮襍記注皆云環絰者一股纏而不糾丩部曰糾三合繩也檀弓作繆絰繆即摎之叚借故注云繆讀爲不摎垂之摎也喪服及檀弓注摎垂字今本譌爲樛木之樛遂不可通矣惟玉篇不誤﹞从手翏聲﹝居求切亦力周切三部﹞\n【撻】鄕㱃酒罰不敬撻其背﹝周禮閭胥凡事掌其比觵撻罰之事故書或言觵撻之罰事鄭云觵撻者失禮之罰觵用酒其爵以兕角爲之撻扑也按鄭但云失禮許必系之鄕飮酒者禮莫大於此惟此可登時行觵撻也﹞从手𨔶聲﹝他𨔶切十五部﹞\n【𨘈】古文撻﹝从虍者言有威也﹞周書曰？㠯記之﹝周當作虞此皋陶謨文壁中古文作？也﹞\n【掕】止馬也﹝掕馬猶勒馬也疑易拯馬壯拯乃掕之叚借﹞从手夌聲﹝里甑切六部﹞\n【抨】彈也﹝彈大徐誤作撣今依小徐及元應正彈者開弓也開弓者弦必反於直故凡有所糾正謂之彈廣雅曰彈拼也拼即抨布莖切元應曰抨彈繩墨也補耕切又普耕切江南音也按孟康漢書注曰引繩以抨彈﹞从手平聲﹝普耕切十一部﹞\n【捲】气埶也﹝謂作气有勢也此與拳音同而義異小雅巧言無拳無勇毛傳曰拳力也齊語桓公問曰於子之鄕有拳勇股肱之力秀出於衆者韋云大勇爲拳此皆叚拳爲捲葢與古本字異齊風箋云㩲勇壯也㩲者捲之異體﹞从手卷聲﹝巨貟切十四部按五經文字本部權字下曰从手作㩲者古拳握字从手之㩲字書韵書皆不錄惟盧令鄭箋云鬈讀當爲㩲㩲勇壯也又吳都賦覽將帥之㩲勇李注云毛詩無拳無勇㩲與拳同此㒳處字今雖譌作權从木然可知其必五經文字所謂从手之字也是可以知字書韵書遺屚之古字甚多莫之能補古書之譌繆亦甚多莫之諟正也﹞國語曰有捲勇﹝齊語文廣韵引說文有上"},
{"n":"614-3","t":"有子字﹞一曰捲收也﹝此別一義即今人所用舒卷字也論語卷而懷之叚卷字爲之廣韵書弮字亦當作捲此義音居轉切﹞\n【扱】收也﹝收者捕也曲禮以箕自鄕而扱之此扱之本義也儀禮注云扱柶此插之叚借字也﹞从手及聲﹝楚洽切七部﹞\n【摷】拘擊也﹝拘止而擊之也集韵類篇作擊也拘也非是又謂此即鈔之別體亦非許意也以下十七篆皆言擊而冣後釋擊曰扑也許書文法往往如是﹞从手巢聲﹝子小切廣韵作𦾱楚交切二部漢書命摷絕而不長叚摷爲剿也﹞\n【挨】擊背也﹝列子攩㧙挨抌張注曰烏駭反推也﹞从手矣聲﹝於駭切一部今俗音平聲﹞\n【撲】挨也﹝撲與扑㯷義皆別今人溷之廣韵一屋云拂箸今義也﹞从手？聲﹝蒲角切廣韵普木切一部﹞\n【𢶡】旁擊也﹝公羊傳曰公怒以斗摮而殺之注摮猶？也𢶡謂旁擊頭項莊子撽以馬捶﹞从手敫聲﹝苦弔切二部小徐本手在左旁﹞\n【扚】疾擊也﹝疾速擊之也史記天官書扚雲索隱曰劉氏音時酌反說文音丁了反許愼注淮南云扚引也按扚雲从手今本譌从木﹞从手勺聲﹝都了切二部﹞\n【抶】笞擊也﹝笞所以擊也抶之見左傳者多矣﹞从手失聲﹝敕栗切十二部﹞\n【扺】側擊也﹝戰國策扺掌而談東京賦扺璧於谷解嘲介涇陽扺穰矦按扺字今多譌作抵其音義皆殊國策夏無且以藥囊提荆軻史記薄太后以冒絮提文帝提皆扺之叚借字也﹞从手氏聲﹝諸氏切十六部與抵在十五部不同﹞\n【抰】㠯車鞅擊也﹝鞅者馬頸靼也鞅抰㬪韵﹞从手央聲﹝於兩切十部﹞\n【㨐】衣上擊也﹝擊集韵類篇皆作攴攴者小擊也﹞从手𠈃聲﹝方口切三部方字類隔當作彼﹞\n【捭】㒳手擊也﹝謂左右㒳手橫開旁擊也引申之爲鬼谷子之捭？捭之者開也？之者閉也禮記燔黍捭豚叚捭爲擘字﹞从手卑聲﹝北買切十六部﹞\n【捶】㠯杖擊也﹝內則注曰捶擣之也引申之杖得名捶猶小擊之曰扑因而擊之之物得曰扑也擊馬者曰箠﹞从手垂聲﹝之壘切壘當作垒十六部﹞\n【搉】㪣擊也﹝㪣横"},
{"n":"615-1","t":"撾也撾即？之？變㩁與㪣㬪韵又雙聲也廣雅曰揚搉都凡也別一義﹞从手隺聲﹝苦角切二部﹞\n【摬】中擊也﹝擊之而中也中玉篇作傷﹞从手竟聲﹝一敬切古音在十部倚兩切﹞\n【拂】過擊也﹝徐鍇曰擊而過之也刀部曰刜擊也與拂義同﹞从手弗聲﹝敷勿切十五部﹞\n【摼】擣頭也﹝廣韵曰撞也﹞从手堅聲讀若論語鏗尒舍琴而作﹝讀若二字衍文也尒大徐作爾琴大徐作瑟今皆正舊抄繫傳本作琴論語先進篇釋文曰鏗苦耕反投琴聲是則陸氏論語本作舍琴而作下文云本今作瑟者後人所增語廣韵曰㧶琴聲口莖切玉篇曰㧶口耕切琴聲引論語㧶爾舍琴而作㧶葢摼之異體大徐摼口莖切按堅聲古音在十二部﹞\n【抌】？擊也﹝深淺字許作？抌深㬪韵字刺客列傳左手把其袖右手揕其匈揕即抌字徐廣曰一作抗按抗乃抌之譌耳﹞从手冘聲﹝竹甚切七部﹞讀若告言不正曰抌﹝宋本無告字曰抌之抌未知何字之誤﹞\n【㩓】傷擊也﹝傷擊者擊之而傷也故其字从手毁﹞从手毁毁亦聲﹝小徐無毁亦字許委切十五部﹞\n【擊】攴也﹝攴下曰小擊也二篆爲轉注攴訓小擊擊則兼大小言之而但云攴也者於攴下見析言之理於擊下見渾言之理互相足也攴之？變爲扑手即又也又下曰手也因之鞭箠等物皆謂之扑此經典扑字之義也咎繇謨古文戛擊今文尙書擊爲隔同音叚借﹞从手毄聲﹝古歷切十六部﹞\n【扞】忮也﹝忮當作枝枝持字古書用枝亦用支許之字例則當作榰許之榰柱他書之搘拄也攴部？下云止也扞義當略同忮訓很非其義周南干城傳曰干扞也左傳亦以扞城其民釋干城孫炎以自蔽扞釋爾雅扞字許盾下云所以扞身蔽目然則扞字之訓可定矣廣韵扞下曰以手扞又衞也玉篇亦曰扞衞也字亦作捍祭法能禦大災能捍大患則祀之魯語作扞﹞从手干聲﹝矦旰切十四部﹞\n【抗】扞也﹝既夕禮注曰抗禦也左傳曰以亢其讎注云亢猶當也亢爲抗之叚借字周禮綱惡馬注云綱讀爲以亢其讎之亢書亦或爲亢亢禦也禁也綱亦亢之叚借字也引申之義爲高抗既夕注曰抗舉也﹞从手亢聲﹝苦浪切十部﹞\n【杭】抗或从木﹝若既夕禮抗木横三縮二其字固可从木矣今人用此字讀胡郎切乃𣃚之譌變地名餘杭者乃秦政舟渡處也﹞\n【捕】取也﹝此與搏義別﹞从手甫聲﹝薄故切五部﹞\n【簎】刺也﹝刺者直傷也周禮鼈人以時簎魚鼈龜蜃鄭司農云簎謂以杈刺泥中搏取之魯語里革曰鳥獸孕水蟲成獸虞於是乎禁罝羅矠魚鼈以爲夏槁韋云矠𢳇也𢳇刺魚鼈按矠本矛屬此叚借矠爲簎也許所據國語作簎與周禮同﹞从手籍省聲﹝士革反按周禮音義劉倉伯反徐倉格反沈槍昔反李賢馬融傳注七亦反古音在五部﹞春秋國語曰簎魚鼈\n【撚】？也﹝執者捕罪人也引申爲凡持取之偁廣韵曰撚者以手撚物也﹞从手然聲﹝乃殄切十四部﹞一曰厹也﹝蹂者獸足蹂地也﹞\n【挂】畫也﹝畫葉本作宣李文仲字鑑亦作宣六書故云唐本作縣玉篇亦作懸也特牲禮曰實于左袂挂于季指卒角鄭云挂袪以小指者便卒角也易毄辭傳分而爲二以"},
{"n":"616","t":"象㒳掛一以象三孔疏曰掛其一於冣小指閒皆有縣義合古本多作畫者此等皆有分別畫出之意陸德明云掛別也後人乃云懸挂俗製掛字耳許訓畫者古義㬪韵爲訓唐本訓縣非古也禮注云古文掛作卦﹞从手圭聲﹝古賣切十六部﹞\n【拕】曳也﹝申部曰束縛捽抴爲臾又曰曳者臾曳也然則曳之義略同抴一說曳本作抴後人避諱改之南越傳拕舟而入水論語加朝服扡紳易終朝三褫之鄭本作拕叚拕爲褫也高誘注淮南遇盜拕其衣云拕奪也﹞从手它聲﹝託何切十七部廣韵又徒可切﹞\n【捈】臥引也﹝臥引謂横而引之也廣雅曰捈舒也﹞从手余聲﹝同都切五部﹞\n【抴】捈也﹝？下曰抴也臾下曰束縛捽抴也抴與曳音義皆同檀弓負手曳杖釋文曳作抴俗刻誤从木非也九歌桂擢兮蘭抴王逸曰擢楫也抴船旁板也按毛詩傳云楫所以擢舟也故因謂楫爲擢擢者引也船旁板曳於水中故因謂之抴俗字作櫂作枻皆非是也﹞从手世聲﹝余制切十五部俗作拽﹞\n【揙】搏也从手扁聲﹝婢沔切古音在十二部﹞\n【撅】㠯手有所杷也﹝以各本誤从杷各本誤把今正杷本訓收麥器引申之用手捊聚亦曰杷通俗文曰手杷曰掊手把曰攫此杷與把之別也內則不涉不撅撅揭衣也撅之義與掘不同韵書淆之非也﹞从手厥聲﹝居月切十五部﹞\n【攎】拏持也﹝拏各本作挐誤廣韵攎下云攎斂﹞从手盧聲﹝洛乎切五部﹞\n【拏】持也从手奴聲﹝各本篆作挐解作如聲此與前文訓牽引之挐互譌也今正煩挐紛挐字當从如女居切拏攫字當从奴女加切古音同在五部而形異猶糸部有絮䋈二篆也﹞一曰誣也﹝方言曰㘓哰謰謱拏也郭注言譇拏也女加反又曰拏楊州會稽之語也或謂之惹或謂之䛳許言部曰譇拏羞窮也方言及言部字皆从奴亦可證篆體作挐之繆﹞\n【搵】𣳚也﹝𣳚者湛也謂湛浸於中也集韵引字林搵抐𣳚也抐奴困切﹞从手𥁕聲﹝烏困切十三部又烏𣳚切﹞\n【搒】掩也﹝廣韵曰笞打今義也﹞从手旁聲﹝北孟切古音在十部﹞\n【挌】擊也﹝凡今用格鬥字當作此後漢陳寵傳𣃔獄者急於篣挌酷烈之痛注引此說文周禮注曰若今時無故入人室宅廬舍上人車船牽引人欲犯法者其時格殺之無罪公羊定四年注曰挾弓者懷格意也莊卅一年注古者方伯征伐不道諸矦交格而戰者誅絕其國此等格字皆當从手﹞从手各聲﹝古覈切古音在五部﹞\n【拲】㒳手共同械也﹝周禮掌囚上罪梏拲而桎鄭司農云拲者㒳手共一木也﹞从手共聲﹝此舉形聲包會意居竦切九部﹞周禮曰上辠梏拲而桎\n【㭟】拲或作木﹝猶桎梏字﹞\n【掫】夜戒守有所擊也﹝一本無守字有所擊謂𡔷類也襄廿五年左傳陪臣干掫有淫者杜云干掫行夜也昭廿年傳賓將掫杜云掫行夜也周禮鎛師當固皆云夜三？杜子春云謂擊𡔷行夜戒守也春秋傳所謂賓將趣趣與？音相近許不云擊𡔷而云有所擊者凡有聲可警覺者皆是若？亦行夜所擊者也﹞从手取聲﹝子矦切四部﹞春秋傳曰賓將掫\n【捐】棄也﹝𠦒部曰棄捐也二篆爲轉注﹞从手肙聲﹝與專切十四部按俗音居"},
{"n":"616-3","t":"專切﹞\n【掤】所㠯覆矢也﹝鄭大叔于田傳曰掤所以覆矢也左傳公徒釋甲執冰而踞冰者掤之叚借字賈逵服䖍皆曰冰犢丸葢也杜預云或說犢丸是箭筩其葢可以取飮﹞从手朋聲﹝筆陵切六部﹞詩曰抑釋掤忌\n【扜】指？也﹝？各本作麾俗今正扜？爲雙聲山海經曰有人方扜弓射黃虵﹞从手亏聲﹝億俱切五部亦匈于切﹞\n【𪎮】旌旗﹝巾車曰木路建大麾鄭云大麾不在九旗中以正色言之則黑夏后氏所建按凡旌旗皆得曰？故許以旌旗釋？叚借之字作戲淮陰矦傳項羽本紀皆曰戲下是也﹞所㠯指？也﹝說从手之意凡旗之所指曰指？師之耳目在乎旗𡔷也坶誓曰右秉白旄以麾小雅曰麾之以肱﹞从手靡聲﹝許爲切古音在十七部俗作麾﹞\n【捷】獵也﹝以㬪韵爲訓謂如逐禽而得之也﹞軍獲得也﹝小雅一月三捷傳曰捷勝也箋云往則庶乎一月之中三有勝功春秋經齊矦來獻戎捷易晝日三接內則接以大牢鄭注皆讀爲捷勝也是古文叚借字也又按大雅征夫捷捷言樂事也又有？傳曰業大板也捷業如鋸齒皆其引申之義﹞从手疌聲﹝疾葉切八部﹞春秋傳曰齊人來獻戎捷﹝莊三十一年左氏公穀皆作齊矦按作人近是不必親來﹞\n【扣】牽馬也﹝周禮田僕凡田王提馬而走諸矦晉大夫馳注曰提猶舉也晉猶抑也使人扣而舉之抑之皆止奔也馳放不扣史記伯夷叔齊扣馬而諫﹞从手口聲﹝苦后切四部﹞\n【掍】同也﹝方言掍同也宋衞之閒或曰掍漢人賦多用掍字﹞从手昆聲﹝古本切十三部﹞\n【𢯱】衆意也﹝其意爲衆其言爲𢯱也魯頌泮水曰束矢其搜傳曰五十矢爲束搜衆意也此古義也與考工記注之藪略同鄭司農云藪讀爲蜂藪之藪後鄭云蜂藪者衆輻之所趨也﹞一曰求也﹝𡩡下曰入家𢯱也﹞从手叜聲﹝所鳩切三部﹞詩曰束矢其𢯱\n【換】易也从手奐聲﹝胡玩切十四部﹞\n【掖】㠯手持人臂也﹝各本臂下有投地二字今依左傳音義刪正左傳衞人伐邢二禮從國子巡城掖以赴外殺之赴當是仆之誤正義曰說文云掖持臂也謂執持其臂投之城外也釋文曰說文云以手持人臂曰掖陸孔所據皆無投地二字淺人傅合左文增之不知掖人者不必皆投地也詩衡門序曰僖公愿而無立志故作是詩以誘掖其君鄭云掖扶持也是可證矣﹞从手夜聲﹝羊益切古音在五部﹞一曰臂下也﹝此義字本作亦或借掖爲之非古也儒行逢掖之衣高后本紀見物如蒼犬據其掖俗亦作腋﹞\n【摻】？也从手參聲﹝各本無摻篆及解今依鄭風遵大路正義所引補詩摻執子之袪傳曰摻攬也正義引說文摻參聲？也操喿聲奉也葢因俗二字相亂故分引之今本無摻篆亦由南朝以來摻操不別之故凡許書鼎部？鼏相似而失其一衣部袗袀相似而失其一水部沱池相似而有沱無池皆此類所斬切古音在七部﹞\n文二百六十六﹝宋作六十五今增摻文重十九\n【𠦬】背呂也﹝呂下曰脊骨也脊兼骨肉言之呂則其骨析言之如是渾言之則統曰背呂猶俗云背脊"},
{"n":"617-2","t":"也﹞象脅肋形﹝脅者㒳膀也肋者脅骨也此四字當作象形？象脅肋也七字象形謂？象背脊居中而直一象人要？則象背左右脅肋之形也古懷切玉篇云俗作乖按俗作乖當在部？字注中﹞凡𠦬之屬皆从𠦬讀若乖﹝此三字大徐無﹞\n【脊】背呂也﹝釋名曰脊積也積續骨節脈絡上下也﹞从？从肉﹝兼骨肉而成字也資昔切十六部﹞\n文二\n說文解字第十二篇上\n受業黟縣胡積城校字\n"}
]