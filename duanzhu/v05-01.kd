[
{"n":"","t":"﻿\n\n說文解字第五篇上\n金壇段玉裁注\n【竹】冬生艸也﹝云冬生者謂竹胎生於冬且枝葉不凋也云艸者爾雅竹在釋艸山海經有云其艸多竹故謂之冬生艸戴凱之云植物之中有艸木竹猶動品之中有魚鳥獸也﹞象形﹝象㒳㒳竝生陟玉切三部按廣韵張六切﹞下𠂹者箁箬也﹝恐人未曉下𠂹之恉故言之﹞凡竹之屬皆从竹\n【箭】矢竹也﹝各本無竹依藝文類聚補矢竹者可以爲矢之竹也周禮及釋地注皆曰箭篠也方言箭自關而東謂之矢江淮之閒謂之鍭關西曰箭郭云箭者竹名因以爲號按今天下語言皆謂矢爲箭﹞从竹前聲﹝子賤切古音在十一部周禮故書箭爲晉杜云晉當爲箭按吳越春秋晉竹十廋晉竹即箭竹假借字也﹞\n【箘】箘簬﹝逗﹞竹也﹝竹字今補禹貢鄭注曰箘簬聆風也按箘簬二字一竹名吳都賦之射筒也劉逵曰射筒竹細小通長長丈餘無節可以爲矢笴名射筒及由梧竹皆出交趾九眞招䰟昆蔽象棊王曰昆或言箟簬今之箭囊也箟即箘之異體箭囊即射筒之異詞無底曰囊通簫曰筒皆自其無節言之謂之好箭幹耳古者絫呼曰箘簬戰國策箘簬之勁不能過是也單呼曰箘吕氏春秋越駱之箘是也書正義及戴凱之說箘簬爲二竹繆矣﹞从竹囷聲﹝渠隕切十三部﹞一曰簙棊也﹝方言簙或謂之蔽或謂之箘秦晉之閒謂之簙吳楚之閒或謂之蔽或謂之棊﹞\n【簬】箘簬也从竹路聲﹝洛故切五部﹞夏書曰惟箘簬枯﹝禹貢文枯各本作楛今依木部正﹞\n【簵】古文簬从輅﹝當作簬或从輅轉寫之誤也篇韵皆云簵同簬今尙書史記皆作簵若古文四聲韵云簵古文即取諸誤本說文也﹞\n【筱】箭屬小竹也﹝釋草曰篠箭周禮注曰箭篠也二京賦解曰篠箭竹也此云箭屬小異﹞从竹攸聲﹝先杳切今字作篠古音在三部﹞\n【簜】大竹也﹝大射儀簜在建𡔷之閒注簜竹也笙簫之屬按簜者竹名"},
{"n":"191-2","t":"以竹成器亦曰簜笙簫皆用小竹而云簜者大之也﹞从竹湯聲﹝徒朗切十部﹞夏書曰瑤琨筱簜﹝禹貢文﹞簜可爲榦﹝榦弓榦也弓人曰凡取榦之道七竹爲下﹞筱可爲矢﹝筱簜之用不止於此而此爲冣宜﹞\n【䉠】竹也﹝竹名按䉠篃古今字也如禮經古文眉作微爾雅湄作㵟之比西山經英山其陽多箭多篃今本作䉋郭云今漢中郡出厚裏而長節根湥筍冬生戴凱之云生非一處江南山谷所饒也故是箭竹類一尺數節葉大如履可以作篷莖中作矢俗謂之䈛笴按郭云長節戴云穊節不合既云中作矢則一尺數節當作數尺一節也﹞从竹微聲﹝無非切十五部按廣韵云又武悲切﹞\n【𥰙】籒文从微省﹝按當云从𣁋省字衍﹞\n【筍】竹胎也﹝醢人注曰筍竹萌按許與鄭稍異胎言其含苞萌言其巳㩅也吳都賦曰苞筍抽節引伸爲竹靑皮之偁尙書云？重筍席禮器如竹箭之有筍聘義浮筍旁達皆是其音爲贇切今字作筠﹞从竹旬聲﹝思允切十二部今字作笋﹞\n【䈚】竹萌也﹝釋草曰䈚箭萌醢人鄭注"},
{"n":"191-3","t":"同許意筍䈚不以大竹小竹分別筍从旬旬从勹取裏妊之意䈚从怠與始同音取始生之意筍謂掘諸地中者如今之冬筍䈚謂巳抽出者如今之春筍與鄭說不同也按周禮箈菹本作菭菹故大鄭云菭水中魚衣也與艸部菭水靑衣也合後鄭讀菭爲䈚用釋草箭萌之訓故郭注爾雅引周禮䈚菹鴈醢也今本周禮作箈非菭非䈚乃是譌字注中亦奪菭當爲䈚四字﹞从竹怠聲﹝徒哀切一部﹞\n【箁】竹箬也从竹咅聲﹝薄侯切四部﹞\n【箬】楚謂竹皮曰箬﹝今俗云筍籜箬是也？而陊地故竹篆下垂者像之﹞从竹若聲﹝若擇菜也擇菜者絕其本末此形聲包會意也而勺切五部﹞\n【節】竹約也﹝約纏束也竹節如纏束之狀吳都賦曰苞筍抽節引伸爲節省節制節義字又假借爲符卪字﹞从竹即聲﹝子結切十二部﹞\n【筡】析竹笢也﹝析各本譌折今正方言筡析也析竹謂之筡郭云今江東呼蔑竹裏爲筡亦名筡之也按此注謂巳析之蔑爲筡人析之亦偁筡之本無誤字戴氏疏證改筡之二字爲笢字非也爾雅簢筡中葢"},
{"n":"192","t":"此義之引伸肉薄好大者謂之筡中如析去靑皮而薄也醫方竹筎音如即此字別錄从竹俗从艸﹞从竹余聲讀若䋈﹝䋈宋刻作絮小徐同同都切五部﹞\n【𥵸】筡也﹝謂筡之也釋草粼堅中粼同磨磷之磷謂堅中者必磨之也簢筡中簢同？謂空中者必析之也﹞从竹𦤝聲﹝武移切古音在十二部﹞\n【笢】竹膚也﹝膚皮也竹膚曰笢亦曰筍見禮器俗作筠巳析可用者曰蔑禮注作䈼士喪禮謂之靲析之謂之筡亦謂之？﹞从竹民聲﹝武盡切十二部﹞\n【笨】竹裏也﹝謂其內質白也又有白如紙者吳都賦注謂之竹孚俞﹞从竹本聲﹝布忖切十三部﹞\n【䈵】竹皃﹝南都賦其竹阿𨙻䈵䇯風靡雲披李善引說文䈵竹皃也埤蒼䇯竹頭有文也上烏孔反下如涌反按吳都賦云䈵䇯簫瑟謝靈運山居賦自注修竦便娟蕭森䈵蔚皆竹貌也今三賦䈵皆誤从艸矣﹞从竹翁聲﹝烏紅切九部﹞\n【篸】篸差也﹝各本差上無篸此淺人謂爲複舉字而刪之也集韵篸差竹皃初簪切又篸竹長皃疏簪切按木部槮木長皃引槮"},
{"n":"192-1","t":"差䓷菜葢物有長有短則參差不齊竹木皆然今人作參差古則从竹从木也﹞从竹參聲﹝所今切七部﹞\n【篆】引書也﹝引書者引筆而箸於竹帛也因之李斯所作曰篆書而謂史籒所作曰大篆既又謂篆書曰小篆其字之本義爲引書如彫刻圭璧曰瑑周禮注五采畫轂約謂之夏篆﹞从竹彖聲﹝特兖切十五部﹞\n【籒】讀書也﹝言部曰讀籒書也敘目曰尉律學僮十七巳上始試諷籒書九千字乃得爲吏試字句絕諷籒連文謂諷誦而抽繹之滿九千字皆得六書之恉乃得爲吏也此籒字之本義經傳尟用周宣王時大史以爲名因以名所箸大篆曰籒文迄今學者絕少知其本義者故於讀下籒書改爲誦書於敘目釋爲籒文九千字重悂貤繆可勝嘆哉毛傳曰讀抽也方言曰抽讀也抽皆籒之假借籒者抽也讀者續也抽引其緒相續而不竆也亦假紬字爲之大史公自序紬史記石室金匱之書如淳云抽徹舊書故事而次述之也亦借繇字爲之春秋傳⺊筮繇辭今皆作繇又俗作𦅸據許則作籒服䖍曰繇抽也抽出吉凶﹞从竹㩅聲﹝此形聲包會意直又切三部﹞春秋傳曰⺊籒云﹝左傳⺊筮皆云繇此言⺊以該筮也﹞\n【篇】書也﹝書箸也箸於𥳑牘者也亦謂之篇古曰篇漢人亦曰卷卷者縑帛可捲也﹞一曰關西謂榜篇﹝榜所以輔弓弩者此其引伸之義今之榜頟標榜是也關西謂之篇則同扁﹞从竹扁聲﹝芳連切古音在十二部﹞\n【籍】簿也﹝簿當作薄六寸薄見寸部引伸凡箸於竹帛皆謂之籍﹞从竹耤聲﹝秦昔切古音在五部﹞\n【篁】竹田也﹝戰國策薊𠀉之植植於汶篁西京賦篠簜？衍編町成篁漢書篁竹之中注竹田曰篁今人訓篁爲竹而失其本義矣﹞从竹皇聲﹝戸光切十部﹞\n【䉃】剖竹未去節謂之䉃﹝謂未去中之相隔者方言所以隱櫂謂之？郭云搖樐小橛也按？葢即䉃字其始以剖竹未去節爲之後乃以木爲之改其字作？作槳後人又不以名橛而以名櫂矣﹞从竹將聲﹝即㒳切十部按此二篆之次當在篸下篆上則皆得其所矣﹞\n【䈎】籥也﹝小兒所書寫每一笘謂之一䈎今書一紙謂之一頁或作葉其實當作此䈎﹞从竹枼聲﹝與接切八部﹞\n【籥】書僮竹笘也﹝笘下曰潁川人名小兒所書寫爲笘按笘謂之籥亦謂之觚葢以白墡染之可拭去再書者其拭觚之布曰幡﹞从竹龠聲﹝以灼切二部按管龠字與此別﹞\n【䉧】竹聲也﹝小徐曰猶言瀏然聲淸也﹞从竹劉聲﹝力求切三部﹞\n【𥳑】牒也﹝片部曰牒札也木部曰札牒也按𥳑竹爲之牘木爲之牒札其通語也釋器曰𥳑謂之畢學記云呻其佔畢是也等者齊𥳑也編者次𥳑也詳𠕋下﹞从竹閒聲﹝古限切十四部﹞\n【笐】竹列也﹝列元應書作次竹列者謂竹之生疏數偃仰不齊而齊笐之言行也行列也釋草仲無笐葢謂竹有行列如伯仲然也無者發聲也引伸之取竹爲衣架亦曰笐廣韵四十二宕曰笐衣架是也內則所謂楎椸釋器所謂竿謂之箷也其字亦作桁古樂府云還視桁下無懸衣是也﹞从竹亢聲﹝古郎切十部按依爾雅音義戸剛反其衣笐衣桁韵書下浪切﹞\n【篰】㒼爰也﹝廣雅曰？萲篰也曹憲上音滿下音緩廣韵曰？䈠𥳑也蔀牘也玉篇曰篰竹牘也按㒼爰漢人語俗字加竹﹞从竹部聲﹝薄口切四部按許書無簿字篰葢即今之簿字也﹞\n【等】齊𥳑也﹝齊𥳑者㬪𥳑𠕋齊之如今人整齊書籍也引伸爲凡齊之偁凡物齊之則高下歷歷可見故曰等級刀部云則等畫物也﹞从竹寺﹝會意﹞寺官曹之等平也﹝說从寺之意寸部曰寺廷也有法度者也故从寸官之所止九寺於此等平法度故等从竹寺古在一部止韵音變入海韵音轉入等韵多肯切﹞\n【笵】法也﹝𣪠辭範圍天地之化而不過鄭曰範法也考工記軓前十尺注云書或作𨊠𨊠法也按許無𨊠字車部範爲範軷則𣪠辭範圍假借字也﹞从竹氾聲﹝防？切八部﹞竹𥳑書也古法有竹㓝﹝說从竹之意法具於𥳑書故笵从竹也左傳曰鄭駟歂殺鄧析而用其竹㓝竹㓝者㓝罰科條載於竹𥳑也通俗文曰規模曰笵元應曰以土曰？以金曰鎔以木曰模以竹曰笵一物材別也說與說合﹞\n【箋】表識書也﹝鄭六藝論云注詩宗毛爲主毛義若隱略則更表明如有不同即下己意按注詩偁箋自說甚明博物志云毛爲北海相鄭是郡人故稱箋以爲敬此泥魏晉時上書偁箋之例絕非鄭意﹞从竹戔聲﹝則前切十四部﹞\n【符】信也漢制㠯竹長六寸分而相合﹝周禮門關用符節注曰符節者如今宫中諸官詔符也小宰傅別故書作傅辨鄭大夫讀爲符別漢孝文紀始與郡國守相爲銅虎符竹使符應劭云銅虎符一至五國家當發兵遣使至都合符符合乃聽受之竹使符皆以竹箭五枚長五寸鐫刻篆書第一至第五張晏曰符以代古之圭璋從𥳑易也按許云六寸漢書注作五寸未知孰是﹞从竹付聲﹝防無切古音在四部﹞\n【筮】易卦用著也﹝曲禮曰龜爲⺊策爲筮策者蓍也周禮簭人注云問蓍曰筮其占易艸部曰蓍易以爲數﹞从竹𢍮﹝从竹者蓍如筭也筭以竹爲之从？者事近於巫也九簭之名巫更巫咸巫式巫目巫易巫比巫祠巫參巫環字皆作巫時制切十五部﹞𢍮古文巫字\n【筓】旡也﹝旡各本作簪今正旡下曰首筓也俗作簪戴氏曰無冠筓而冕弁有筓筓所以貫之於其左右是以冠無之凡無笄者纓"},
{"n":"193-2","t":"冕制延前圓垂旒後方延有紐自延左右垂筓貫之以爲固紘以組自頤屈而上左右屬之筓垂其餘凡冕弁筓有筓者紘記曰天子冕而朱紘諸侯冕而靑紘士冠禮皮弁筓爵弁筓朱組紘纁邊﹞从竹幵聲﹝古兮切古音在十二部﹞\n【䇫】取蟣比也﹝比篦古今字比密也引伸爲櫛髮之比釋名曰梳言其齒疏也數言比比於梳其齒差數也比言細相比也木部曰櫛者梳比之緫名也史記遺單于比余一漢書作比疎一余疎皆即梳字比梳一者統言則比亦梳也蟣者蝨子云取蟣比者比之至密者也今江浙皆呼篦䇫比當依俗音毗漢書頻寐反﹞从竹𦣞聲﹝居之切一部﹞\n【篗】所㠯收絲者也﹝所㠯二字今補方言曰籆榬也兖豫河濟之閒謂之榬郭云所以絡絲也音爰按今俗謂之籆車于縛切字亦作籰﹞从竹蒦聲﹝王縛切五部﹞\n【𧤽】籆或从角閒\n【筳】繀絲筦也﹝糸部曰繀箸絲於筟車也按絡絲者必以絲耑箸於筳今江浙尙呼筳﹞从竹廷聲﹝特丁切十一部﹞\n【筦】筟也从竹完聲﹝古滿切十四部﹞\n【筟】筳也﹝筳筦筟三名一物也方言曰繀車趙魏之閒謂之轣轆車東齊海岱之閒謂之道軌按自其轉旋言之謂之厤鹿亦謂之道軌亦謂之鹿車自其箸絲之筳言之謂之繀車亦謂之筟車實即今之籆車也﹞从竹孚聲讀若春秋魯公子彄﹝公子彄見春秋經隱公五年臧僖伯也孚聲在三部區聲在四部合音冣近今音芳無切﹞\n【簾】堂簾也﹝小徐曰此書及釋名簾帷皆作㡘疑？或與簾別或者此簾字後人所加之乎所不能決也按巾部曰㡘帷也又曰在旁曰帷周禮幕人掌帷幙幄帟綬之事注曰王出宫則有是事在旁曰帷在上曰幕帷幕皆以布爲之四合象宫室曰幄帟者王在幕若幄中坐上承塵幄帟皆以繒爲之然則㡘施於次以蔽旁簾施於堂之前以隔風日而通明㡘以布爲之故从巾簾析竹縷爲之故其字从竹其用殊其地殊其質殊學者可以無疑矣﹞从竹廉聲﹝力鹽切七部按韋昭注國語曰薄簾也薄今字作箔﹞\n【笮】迫也﹝㬪韵說文無窄字笮窄古今字也屋笮者本義引伸爲逼窄字﹞在瓦之下棼"},
{"n":"194","t":"上﹝棼複屋棟也釋宫屋上薄謂之筄郭云屋笮也考工記注曰重屋複笮也按笮在上椽之下下椽之上迫居其閒故曰笮釋名曰笮迮也編竹相連迫迮也以竹爲之故从竹﹞从竹乍聲﹝阻厄切古音在五部﹞\n【簀】牀棧也﹝衞風綠竹如簀毛曰簀積也此言假借也韓詩傳亦同﹞从竹責聲﹝阻厄切十六部﹞\n【笫】簀也﹝見釋器左傳牀笫之言不踰閾周易噬乾胏鄭曰胏簀也此言假胏爲笫也士喪禮古文笫爲茨﹞从竹𠂔聲﹝阻史切按史當作死十五部﹞\n【筵】竹席也﹝周禮司几筵注曰筵亦席也鋪陳曰筵藉之曰席然其言之筵席通矣按司几筵掌五几五席之名物筵席不別也五席不用竹惟後鄭說次席是桃枝席又說顧命蔑席厎席豐席筍席皆爲竹席許釋筵爲竹席者其字从竹也﹞从竹延聲﹝以然切十四部﹞周禮曰度堂以筵﹝匠人職曰室中度以几堂上度以筵﹞筵一丈﹝此釋周禮也周禮曰度九尺之筵此不合未詳﹞\n【簟】竹席也﹝毛詩箋曰竹葦曰簟﹞从竹覃聲﹝徒念切廣䪨上聲七部﹞\n【籧】籧篨﹝逗﹞粗竹席也﹝方言曰簟宋魏之閒謂之笙或謂之籧䒼自關而西或謂之簟或謂之䇽其麤者謂之籧篨自關而東或謂之？棪郭云江東呼籧篨爲䉬按此云粗者與上筵簟别言之筵簟其精者也晉語毛詩皆云籧篨不可使俯此謂捲籧篨而豎之其物不可俯故詩風以言醜惡爾雅以名口柔也﹞从竹遽聲﹝彊魚切五部﹞\n【篨】籧篨也从竹除聲﹝直魚切五部﹞\n【籭】竹器也可㠯取麤去細﹝俗云簁籮是也廣韵云籭𥂖也能使麤者上存細者𥂖下籭簁古今字也漢賈山傳作篩﹞从竹麗聲﹝所宜切十六部今音山佳切﹞\n【籓】大箕也﹝廣雅曰籓籮箕也﹞从竹潘聲﹝甫煩切十四部﹞一曰蔽也﹝艸部曰藩屛也尸部曰屛蔽也是則籓與藩音義皆同﹞\n【䉛】漉米籔也﹝方言曰炊䉛謂之縮或謂之？或謂之？郭注漉米䉛江東呼淅籤按史記索隱引纂要云䉛淅箕也此注籤字正箕之誤今江蘇人呼淘米具曰溲箕是也﹞从竹奥聲﹝於六切三部﹞\n【籔】炊䉛也﹝本漉米具也既浚乾則可炊矣故名炊䉛方言？同籔縮即籔之入聲也毛詩伐木傳曰以筐曰釃以籔曰湑籔即今之溲箕也今誤从艸作藪筐者盛飯之器較細籔者滰淅之器較麤皆可以漉酒者﹞从竹數聲﹝穌后切三部﹞\n【箅】蔽也﹝此戸護也門聞也之例﹞所㠯蔽甑底﹝甑者蒸飯之器底有七穿必以竹席蔽之米乃不漏雷公炮炙論云常用之甑中箅能淡鹽味煑昆布用弊箅哀江南賦曰敝箅不能救鹽池之鹹﹞从竹畀聲﹝必至切十五部按廣韵博計切﹞\n【𥳓】飯筥也受五𦫵﹝方言曰𥰠南楚謂之筲郭曰盛？筥也按簇即筥字筲即？字也論語𣁬筲之人鄭曰筲竹器容𣁬二𦫵與許說受五𦫵異﹞从竹稍聲﹝山樞切古音在二部廣韵十虞無此﹞秦謂筥曰䈾\n【䈰】陳畱謂飯帚曰䈰﹝飯帚者所以埽？餘之飯﹞从竹捎聲﹝所交切二部﹞一口飯器容五𦫵﹝此說謂䈰與？同字也﹞一曰宋魏謂箸筩爲䈰﹝箸筩者所以盛飯敧之筩也方言曰箸筩陳楚宋魏之閒謂之筲或謂之籯自關而西謂之桶檧按筲即䈰字郭云音鞭鞘﹞\n【筥】䈰也﹝䈰當作䈾方言𥰠南楚謂之筲趙魏之郊謂之𥬔𥰠禮經鄭注云笲形葢如今之筥𥬔籚按𥬔籚即𥬔𥰠也﹞从竹吕聲﹝居許切五部﹞\n【笥】飯及衣之器也﹝禮記曲禮注曰圓曰簞方曰笥禮經士冠禮注曰隋方曰篋許曰簞笥也又匚部曰匧笥也許渾言之鄭別言之也曲禮注曰簞笥盛飯食者此飯器之證禮記引兊命曰惟衣裳在笥此衣器之證﹞从竹﹝大射儀曰小射正奉決拾以笥注笥萑葦器按此葢笥之小者也大者以竹爲之﹞司聲﹝相吏切一部﹞\n【簞】笥也﹝論語孔注同皇侃曰以竹爲之如箱篋之屬左傳夫差以一簞珠問趙孟葢亦簞之小者也﹞从竹單聲﹝都寒切十四部﹞漢律令簞小匡也﹝匡俗作筐匚部曰匡飯器筥也按筥者？也容五𦫵漢律令之簞謂匡之小者也與經傳所云簞謂笥者異葢匡簞皆可盛飯而匡筥無葢簞笥有葢如今之箱盒其制不同故小匡爲別一義﹞傳曰簞食壷"},
{"n":"195","t":"槳﹝孟子及他儒家書皆有此言故約之以傳曰也此證前一義﹞\n【簁】簁箄﹝逗﹞竹器也﹝按簁箄器名以上下文例之是盛物之器而非可以取麤去細之器也可以取麤去細之器其字作籭不作簁若廣韵支韵云簁下物竹器紙韵曰簁籮也皆韵曰？？籮古以玉爲柱故字从玉今俗作簁此皆用簁爲籭古今字變非許意也小顏注急就篇誤﹞从竹徙聲﹝所綺切十六部﹞\n【箄】簁箄也﹝絫呼曰簁箄單呼曰箄方言箄簍籅䈱𥴧也𥴧小者自關而西秦晉之間謂之箄郭云今江東呼小籠爲箄按許意簁箄與𥴧各物﹞从竹卑聲﹝幷弭切十六部按考工記注鄭司農云綆讀爲關東言餅之餅謂輪箄也玄謂輪雖箄爪牙必正也箄劉昌宗薄歷反李軌方四反箄謂偏僻漢人語也與箅字絕異江氏愼修改爲甑箅字亦千慮之一失也果是从畀則不得反以薄歷矣﹞\n【篿】圜竹器也﹝盛物之器而圜者篿與團音同也離騷王注曰楚人名結草折竹⺊曰篿別一義也﹞从竹專聲﹝度官切十四部﹞\n【箸】飯㩻也﹝㩻各本作攲支部攲持去也危部㩻䧢也㩻者傾側意箸必傾側用之故曰飯㩻宗廟宥座之器曰攲器古亦當作㩻器也箸曲禮謂之梜假借爲箸落爲箸明古無去入之別字亦不从艸也﹞从竹者聲﹝陟慮切又遟倨切五部﹞\n【簍】竹籠也﹝方言簍𥴧也𥴧小者南楚謂之簍﹞从竹婁聲﹝洛侯切四部﹞\n【筤】籃也﹝廣雅筤謂之𥬇廣韵曰筤車籃一名𥬇𥬇音替按許不言車籃汎言籠下之器耳﹞从竹良聲﹝盧當切十部﹞\n【籃】大篝也﹝今俗謂熏篝曰烘籃是也﹞从竹監聲﹝魯甘切八部﹞\n【𢉧】古文籃如此﹝未詳﹞\n【篝】笿也可熏衣﹝按也字衍文當云笿可熏衣者廣韵曰熏籠﹞从竹冓聲﹝古侯切四部﹞宋楚謂竹篝牆居也﹝各本牆居之閒誤衍以字方言曰篝陳楚宋魏之閒謂之牆居廣雅篝籠也薰篝謂之牆居﹞\n【笿】桮笿也﹝方言桮？陳楚宋衞之閒謂之桮？又謂之豆筥自關東西謂之桮？郭云盛桮器籠也按引伸爲籠絡字今人作絡古當作笿亦作落﹞从竹各聲﹝盧各切五部﹞\n【䇨】桮笿也﹝廣雅曰䇨桮落也﹞从竹夅聲﹝古送切九部﹞或曰盛箸籠﹝箸筩曰䈰亦曰䇨也﹞\n【籨】鏡籢也﹝玉篇引列女傳曰置鏡籢中別作匳俗作奩廣韵云盛香器也﹞从竹斂聲﹝力鹽切七部﹞\n【籫】竹器也﹝廣雅方言注皆曰籫箸筩﹞从竹贊聲讀若纂﹝作管切十四部﹞一曰叢也﹝木部欑下曰一曰叢木籫音同義近﹞\n【籯】笭也﹝笭字下曰一曰籯也漢書遺子黃金滿籯不如敎子一經竹籠也廣雅曰籯箸筩也﹞从竹贏聲﹝以成切十一部﹞\n【䈀】竹器也﹝玉篇曰似箱而麤﹞从竹刪聲﹝穌旰切十四部﹞\n【簋】黍稷方器也﹝周禮舍人注曰方曰簠圓曰簋盛黍稷稻粱也掌客注曰簠稻粱器也簋黍稷器也秦風傳曰四簋黍稷稻粱也按毛意言簋可以該簠鄭注則據公食大夫禮分別所盛也許云簋方簠圜鄭則云簋圜簠方不同者師傳各異也周易二簋可用享鄭注云離爲日日體圓巽爲木木器圓簋象聘禮竹簋方注云竹簋方者器名以竹爲之狀如簋而方賈疏云凡簋皆用木而圓此則用竹而方故云如簋而方宋刻單行疏內簋字凡四見今本依釋文改經注疏皆作簠字非也巳上可證鄭確謂簋爲圓器周禮疏云孝經陳其簋簠注云內圓外方受𣁬二𦫵者直據簠而言若簋則內方外圓孝經鄭注說者謂鄭小同之注也賈所引文亦不完則無用湥求矣而秦風釋文有內圓外方曰簠內方外圓曰簋之文葢本孝經注聘禮釋文則又方圓字皆互易之自相乖剌聶崇義曰舊圖云內方外圜曰簋外方內圜曰簠與秦風音義合廣韵曰內圓外方曰簋歐陽氏集古錄曰簋外方內圓與聘禮音義合攷圜器之內爲之方方器之內爲之圜似以木以瓦以竹皆難爲之他器少如是者恐孝經注不可信許鄭皆所不言也鄭注禮曰飾葢象龜葢者意擬之詞注禮器云大夫刻爲龜形可證也聶氏陳氏禮圖皆於葢頂作一小龜誤解一葢字耳見考工記圖﹞从竹皿皀﹝合三字會意按？古文或从匚或从木葢本以木爲之大夫刻其文爲龜形諸侯刻龜而飾以象齒天子刻龜而飾以玉其後乃有瓦簋乃有竹簋方因製从竹之簋字木簋竹簋禮器瓦簋常用器也皀榖之馨"},
{"n":"196","t":"香謂黍稷也居洧切古音在三部讀如九﹞\n【㔲】古文簋从匚食九﹝各本作从匚飢飢非聲也从方从食九聲也﹞\n【匭】古文簋从匚軌﹝按許說簋爲方器葢以古文从匚也軌聲古音簋軌皆讀如九也史記李斯傳曰飯土匭公食大夫禮注曰古文簋皆作軌易損二簋蜀才作軌周禮小史故書簋或爲九大鄭云九讀爲軌書亦或爲軌簋古文也今本周禮脫誤爲正之如此軌九皆古文假借字也匭古文本字也匭之字後世用爲匭匣字尙書苞匭菁茅鄭曰匭纏結也鄭意謂匭爲糾之假借字吳都賦注用之﹞\n【朹】亦古文簋﹝簋以木爲之故字从木也惠氏棟九經古義曰易渙奔其机當作朹宗廟器也﹞\n【簠】黍稷圜器也﹝簠盛稻粱見公食大夫禮經文云左擁簠粱是也此云黍稷者統言則不別也如毛傳云四簋黍稷稻粱亦是統言云圜器與鄭云方器互異﹞从竹皿甫聲﹝方矩切五部﹞\n【𠤱】古文簠从匚夫﹝夫聲也﹞\n【𥸅】竹豆也﹝豆古食肉器也木豆謂之梪竹豆謂之籩周禮籩人掌四籩之實注曰籩竹器如豆者其容實皆四𦫵﹞从竹𨘢聲﹝布玄切十二部﹞\n【𠥫】籒文𥸅﹝𠥓者籒文匚也﹞\n【𥫱】篅也﹝廣韵𥫱籧也按今俗謂盛榖高大之器曰士籧﹞从竹屯聲﹝徒損切十三部﹞\n【篅】㠯判竹﹝句謂用析竹爲之也﹞圜㠯盛榖者﹝用竹䈼圜其外殺其上高至於屋葢以盛榖近底之処爲小戸常閉之可出榖今江蘇謂之土籧是也古曰𥫱今江蘇編稻艸爲之容數石謂之𥫱淮南書曰與守其篅𥫱注篅𥫱受榖器也篅讀顓孫之顓按別作圌﹞从竹耑聲﹝市緣切十四部﹞\n【簏】竹高匧也﹝匧之高者竹爲之﹞从竹鹿聲﹝盧谷切三部﹞\n【箓】簏或从录\n【𥯕】大竹筩也﹝大射儀簜在建𡔷之閒按當作？簜乃竹名非其義也笙簫之屬而謂之？者大之也﹞从竹昜聲﹝徒朗切十部﹞\n【筩】𣃔竹也﹝漢律曆志曰制十二筩以聽鳳之鳴此筩之一耑也﹞从竹甬聲﹝徒紅切九部﹞\n【箯】竹輿也﹝公羊傳曰脅我而歸之筍將而來也何曰筍者竹箯一名編輿齊魯以北"},
{"n":"196-2","t":"名之曰筍將送也釋文曰筍音峻史漢張耳傳曰貫高箯輿前服虔曰箯音編編竹木如今峻可以糞除也韋昭曰輿如今輿牀人舁以行按公羊史記說文輿皆去聲亦作轝作？﹞从竹便聲﹝旁連切十二部﹞\n【笯】鳥籠也﹝方言籠南楚江沔之閒謂之篣或謂之笯懷沙曰鳳皇在笯洪興祖補注引說文笯籠也南楚謂之笯豈洪氏所見本異與﹞从竹奴聲﹝乃故切五部﹞\n【竿】竹梃也﹝木部曰梃一枚也按挺之言挺也謂直也衞風曰籊籊竹竿引伸之木直者亦曰竿凡干旄干旟干旌皆竿之假借又莊子竿牘即𥳑牘也﹞从竹干聲﹝古寒切十四部﹞\n【籱】𦋇魚者也﹝网部曰罩捕魚器也小雅傳曰罩篧也釋器曰篧謂之罩李巡云篧編細竹以爲罩捕魚也孫炎云今楚篧也﹞从竹靃聲﹝竹角切按靃聲富在五部隺聲當在二部爾雅作篧故郭音七角反唐韵竹角切說文作籱故廣韵苦郭切﹞\n【篧】籱或从隺﹝鉉本篆作籗云籱或省﹞\n【箇】竹枚也﹝竹梃自其徑直言之竹枚自其圜圍言之一枚謂之一箇也方言曰箇枚也﹞从竹固聲﹝古賀切按古音在五部﹞\n【个】箇或作个半竹也﹝各本無見於六書故所引唐本按竝則爲？單則爲？？字象林立之形一莖則一个也史記木千章竹竿萬个正義引釋名竹曰个木曰枚今釋名佚此語經傳多言个大射士虞禮特牲饋食禮注皆云个猶枚也今俗或名枚曰個音相近又云今俗言物數有云若干個者此讀然經傳个多與介通用左氏或云一个行李或云一介行李是一介猶一个也介者分也分則有閒閒一而巳故以爲一枚之偁方言曰介特也是也閒之外必㒳分故曰介居二大國之閒月令左介右介是其義也○又按支下云从手持半竹即个爲半竹之證半者物中分也半竹者一竹㒳分之也各分其半故引伸之曰左个右个竹从二个者謂竹易分也分曰个因之㮯者亦曰个﹞\n【筊】竹索也﹝謂用析竹皮爲繩索也今之䈼纜也漢溝洫志曰搴長茭兮湛美玉如淳曰茭草也一曰竿也臣瓚曰竹索緪謂之茭所以引置土石也師古曰瓚說是也茭字宜从竹風俗通後漢禮儀志皆言葦筊謂葦索也﹞从竹交聲﹝胡茅切二部﹞\n【筰】筊也﹝廣韵曰笮筰二同竹索也西南夷尋之以渡水按西南夷有筰縣在越巂其名本此或从艸作筰非也﹞从竹作聲﹝在各切五部﹞\n【𥮒】潎絮簀也﹝潎各本作蔽今正廣韵曰𥮒漂絮簀也漂與潎同義水部曰潎於水中擊絮也潎絮簀即今做紙密緻竹簾也潎絮莊子所謂洴澼纊即做紙之事糸部曰紙絮一𥮒也謂絮一𥮒成一紙也紙之初起用敝布魚网爲之用水中擊絮之法成之紙字𥮒字載於說文則紙之由來遠矣﹞从竹沾聲讀若錢﹝昨鹽切七部按讀若錢者合韵也﹞\n【箑】扇也﹝戸部曰扇扉也扉可開合故箑亦名扇方言扇自關而東謂之箑自關而西謂之扇郭曰今江東亦通名扇爲箑按今江東皆曰扇無言箑者凡江東方言見於郭注者今多不同葢由時移世易士民遷徙不常故也士喪禮下注曰翣扇也此言經文假翣爲箑也﹞从竹疌聲﹝山洽切八部﹞\n【䈉】箑或从妾﹝妾聲﹞\n【籠】？土器﹝木部曰㭒一曰徙土輂齊人語也一作梩手部曰捄盛土於梩中也是則籠即梩也﹞一"},
{"n":"197-1","t":"曰笭也﹝笭下云一曰籯也周禮繕人凡乗車充其籠箙注云充籠箙者以矢﹞从竹龍聲﹝盧紅切九部﹞\n【䉴】袌也﹝衣部曰袌褱也此謂竹器可以中藏一切者音義如瓜瓤之瓤篇韵皆云䉴䉛𥂖米竹器﹞从竹襄聲﹝如㒳切十部﹞\n【䇘】可㠯收繩者也﹝者字今補收當作糾聲之誤也糾絞也今絞繩者尙有此器﹞从竹象形﹝謂其物像工字﹞中象人手所推握也﹝謂？像人手推之持之胡誤切五部﹞\n【互】䇘或省﹝或字當作古文二字故枑以爲聲唐玄度云䇘古文互𣜩省誤也周禮牛牲之互注云縣肉格也﹞\n【簝】宗廟盛肉竹器也﹝牛人共盆簝以待事注盆所以盛血簝受肉籠也﹞从竹尞聲﹝洛簫切二部﹞周禮供盆簝㠯待事﹝供當依周禮作共﹞\n【𥴧】食牛匡也﹝食各本作飮誤韵會作飯按萎下曰食牛䬴下曰食馬今正作食匚部曰匡飯器筥也𥴧匡之圜者飯牛用之今字通作筥許𥴧與筥別﹞从竹豦聲﹝居許切五部﹞方曰匡圜"},
{"n":"197-2","t":"曰𥴧﹝召南傳方曰筐圓曰筥筥當作𥴧月令具曲植𥴧筐或譌作籧﹞\n【篼】食馬器也﹝方言飤馬橐自關而西謂之裺囊或謂之裺篼或謂之㡞篼燕齊之閒謂之帪﹞从竹兜聲﹝當矦切四部﹞\n【籚】積竹矛？矝也﹝積竹見殳部矝柄也考工記攻木之工輪輿弓廬匠車梓注廬矛？矜柲也按廬者籚之假借字也釋文曰廬本或作籚﹞从竹盧聲﹝洛乎切五部﹞春秋國語曰朱儒扶籚﹝晉語文今本朱籚作侏盧朱儒扶籚西京賦所謂都盧尋橦也﹞\n【箝】籋也﹝拑脅持也以竹脅持之曰箝以鐵有所劫束曰鉗書史多通用﹞从竹拑聲﹝巨淹切七部﹞\n【籋】箝也﹝二字雙聲夾取之器曰籋今人以銅鐵作之謂之鑷子﹞从竹爾聲﹝尼輒切古音十五十六部﹞\n【簦】笠葢也﹝笠而有柄如葢也即今之雨繖史記躡屩擔簦按簦亦謂之笠渾言不別也士喪禮下篇燕器杖笠翣注曰笠竹𥱀葢也云葢則簦也又按疏云𥱀竹靑皮恐非是𥱀疑同箁竹箬也今人謂之箬帽﹞从竹登聲﹝都滕切六部﹞\n【笠】簦無柄也﹝汪氏龍曰笠本以御暑亦可御雨故良耜傳笠所以御暑雨無羊傳蓑所以御雨笠所以備暑都人士傳臺所以御雨笠所以御暑三傳相合今都人士暑雨互譌以南山有臺疏文𨕖注正﹞从竹立聲﹝力入切七部﹞\n【箱】大車牝服也﹝考工記大車牝服二柯又參分柯之二注云大車平地載任之車牝服長八尺謂較也鄭司農云牝服謂車箱服讀爲負小雅傳曰服牝服也箱大車之箱也按許與大鄭同箱即謂大車之輿也毛二之大鄭一之要無異義後鄭云較者以左右有㒳較故名之曰箱其實一也假借爲匧笥之稱又假借爲東西室之稱禮經箱字俗改爲廂字非也﹞从竹相聲﹝息良切十部﹞\n【篚】車笭也﹝釋器曰輿革前謂之鞎後謂之笰竹前謂之禦後謂之蔽按此對文則別之散文則不別詩言簟笰毛曰簟方文席也笰車之蔽也周禮巾車蒲蔽棼蔽等蔽即笰也故鄭引翟茀以朝作翟蔽以朝竹前竹後許所謂車笭也廣雅曰筤謂之？又曰陽門簈篁雀目蔽簹也皆謂車笭笭之言櫺也言其昤曨也茀詩．碩人从艸載驅从竹从竹者誤也茀之言蔽也篚是正字茀是假借字如儀禮今文作厞古文作茀厞茀同字﹞从竹匪聲﹝？尾切十五部按依許匡匪之匪不从竹在匚部从竹者專謂車笭﹞\n【笭】車笭也从竹令聲﹝郎丁切十一部﹞一曰笭﹝逗﹞籯也﹝竹籠﹞\n【𥰨】所㠯搔馬也﹝所㠯二字今補廣韵刮馬篦也﹞从竹剡聲﹝丑廉切八部篇韵特甘切﹞\n【策】馬箠也﹝馬？曰策以策擊馬曰敇經傳多假策爲𠕋又計謀曰籌策者策猶籌籌猶筭筭所以計曆數謀而得之猶用筭而得之也故曰筭曰籌曰策一也張良借箸爲籌﹞从竹朿聲﹝楚革切十六部﹞\n【箠】所㠯擊馬也﹝所㠯二字今補假借爲杖人之稱漢書定箠令是也周禮假垂爲箠垂氏掌共燋契是也﹞从竹垂聲﹝之壘切按壘當作累古音在十七部﹞\n【𥬸】箠也﹝𥬸檛古今字亦作簻左傳繞朝贈之以策杜預曰馬檛也檛婦翁字本从木後人又改从手﹞从竹朵聲﹝陟瓜切古音在十七部戈韵﹞\n【笍】羊車騶箠也箸箴其耑長半分﹝金部曰䥍羊車箠也耑有鐵？部曰匿讀如羊車騶箠之䥍羊車見考工記鄭曰羊善也善車若今定張車釋名曰羊祥也祥善也羊車善飾之車今犢車是也馬部曰騶廏御也月令注曰七騶謂趣馬主爲諸官駕說者也左傳程鄭爲乗馬御六騶屬焉使訓羣騶知禮按騶即御騶箠者御車之馬箠也箸箴其耑長半分箴當作鍼所謂耑有鐵可以䘏勿而㭬刺之善飾之車駕之以犢馳驟不揮鞭策推用箴刺而促之淮南道應訓字作錣高曰策馬捶端有鐵以刺馬謂之錣錣與笍音義皆同﹞从竹内聲﹝陟衞切十五部﹞\n【籣】所㠯盛弩矢人所負也﹝信陵君列傳曰平原君負韊矢韊即籣字字林作韊玉篇作䪍索隱曰如今之胡鹿而短胡鹿廣韵作弧簶箭室也按西京吳都魏都賦皆云蘭錡劉逵曰受他兵曰蘭受弩曰錡蘭字皆當从竹﹞从竹闌聲﹝洛干切十四部﹞\n【箙】弩矢箙也﹝司弓矢曰中秋獻矢箙注曰箙盛矢器也以獸皮爲之按本以竹木爲之故字从竹國語檿弧萁服韋昭曰萁木名服房也小雅象弭魚服皆假服爲箙﹞从竹服聲﹝房六切古音在一部﹞周禮仲秋獻矢箙﹝經文仲作中﹞\n【䇬】栙雙也﹝栙雙見木部廣雅䇨䉶謂之䇬廣韵四江曰栙䉶者帆未張也又曰䉶者帆也按以䈼席爲帆曰栙雙故字或皆从竹今大船之帆多用䈼席是也﹞从竹朱聲﹝陟輸切古音在四部﹞\n【笘】折竹箠也﹝折竹爲箠箠之便易者也﹞从竹占聲﹝失廉切七部按篇韵丁頰切爲是失廉誤也﹞潁川人名小兒所書寫爲笘﹝此別一義籥下曰書僮竹笘也用此義廣雅笘䉉也﹞\n【笪】笞也﹝笪者可以撻人之物﹞从竹旦聲﹝當割切十五部﹞\n【笞】擊也﹝疑奪所㠯二字笞所以擊人者因之謂擊人爲笞也方言引傳曰慈母之怒子也雖折葼笞之其惠存焉後世笞杖徒流大辟五㓝制於隨唐至於今日笞有名無實﹞从竹台聲﹝丑之切一部﹞\n【籤】驗也﹝驗當作譣占譣然不也小徐曰籤出其處爲驗也﹞一曰銳也貫也﹝銳貫二義相成與占譣意相足﹞从竹韱聲﹝七廉切七部﹞\n【𥳨】榜也﹝木部曰榜所以輔弓弩也檢柙弓弩必攷擊之故廣雅曰榜擊也引伸之義也史漢多言榜笞榜箠﹞从竹𣪍聲﹝殳部曰殿擊也此形聲包會意徒䰟切十三部﹞\n【箴】綴衣箴也﹝綴衣聯綴之也謂籤之使不散若用以縫則从金之鍼也尙書贅衣即綴衣也引伸之義爲箴規古箴鍼通用風俗通曰衞大夫箴莊子今左傳作鍼莊子﹞从竹咸聲﹝職㴱切七部﹞\n【箾】㠯竿擊人也﹝西京賦曰飛䍐潚箾薛曰潚箾䍐形也按䍐者网之以竿爲柄者也左傳舞象箾南籥杜曰象箾舞所執南籥以籥舞也箾不知何等器豈以竿舞與﹞从竹削聲﹝所角切二部﹞虞舜樂曰箾韶﹝按音部引書簫韶九成知皋陶謨字作簫此云箾韶葢據左傳左云見舞韶箾者此作箾韶見書與左一也孔疏云箾即簫字釋文箾音簫與上文象箾音朔異今按同爲樂名不當異義異音疏引賈逵釋象箾云箾舞曲名言天下樂削去無道於箾韶又不引賈注﹞\n【竽】管三十六簧也﹝管下當有樂字凡竹爲者皆曰管樂周禮笙師掌敎龡竽大鄭曰竽三"},
{"n":"199","t":"十六簧按據廣雅竽三十六管然則管皆有簧也通卦驗風俗通皆云長四尺二寸竽與笙之管皆列於匏宋書樂志曰竽今亡﹞从竹亏聲﹝羽俱切五部﹞\n【笙】十三簧﹝蒙上管樂而言故不云管樂也大鄭周禮注曰笙十三簧按廣雅云笙十三管亦每管有簧也﹞象鳳之身也笙正月之音物生故謂之笙﹝白虎通曰八音匏曰笙匏之爲言施也在十二月萬物始施而牙笙者大蔟之氣象萬物之生故曰笙釋名曰笙生也象物貫地而生也按禮經東方鐘磬謂之笙鐘笙磬笙猶生也東爲陽中萬物以生是以東方鐘磬謂之笙也初生之物必細故方言云笙細也竽大笙也故竽可訓大﹞大者謂之巢小者謂之和﹝見釋樂孫云巢高大和小笙鄕射記曰三笙一和而成聲三笙謂大者一和謂小者也﹞从竹生﹝列管故从竹正月之音故从生舉會意包形聲也韵會本無聲字爲長所庚切十一部﹞古者隨作笙﹝通典曰出世本﹞\n【簧】笙中簧也﹝小雅吹笙𡔷簧傳曰簧笙簧也吹笙則簧𡔷矣按經有單言簧者謂笙也王風左執"},
{"n":"199-1","t":"簧傳曰簧笙也是也﹞从竹黃聲﹝戸光切十部﹞古者女媧作簧﹝葢出世本作篇明堂位曰女媧之笙簧按笙與簧同器不嫌二人author簧之用廣或先作簧而後施於笙竽未可知也﹞\n【䈕】簧屬﹝今之鎖簧以張之䈕以斂之則启矣其用與笙中簧同也﹞从竹是聲﹝是支切十六部﹞\n【簫】參差管樂﹝言管樂之列管參差者竽笙列管雖多而不參差也周禮小師注簫編小竹管如今賣飴餳所吹者周頌箋同廣雅云大者二十三管小者十六管王逸注楚辭云參差洞簫也﹞象鳳之翼﹝排其管相對如翼﹞从竹肅聲﹝釋名簫肅也其聲肅肅而淸也穌彫切古音在三部﹞\n【筒】通簫也﹝所謂洞簫也廣雅云大者二十三管無底是也漢章帝紀吹洞簫如淳曰洞者通也簫之無底者也﹞从竹同聲﹝徒弄切九部﹞\n【籟】三孔龠也﹝龠部曰龠管樂六孔以和衆聲按毛詩傳曰龠六孔許龠下從之此云三孔龠者謂龠之三孔者則名籟也鄭注笙師少儀明堂位皆云籥如笛三孔鄭專謂籟耳今本說文龠下爲淺人所亂然"},
{"n":"199-2","t":"於此可以正彼莊子人籟地籟天籟引伸義也﹞大者謂之笙﹝笙釋樂作產﹞其中謂之籟﹝釋樂作謂之仲葢誤﹞小者謂之箹﹝三句見釋樂大者葢六孔者也中者三孔﹞从竹賴聲﹝洛帶切十五部﹞\n【箹】小籟也从竹約聲﹝於角切二部﹞\n【管】如箎六孔﹝箎有七孔見大鄭笙師注管之異於箎者孔六耳賈逵大鄭許君應劭風俗通蔡邕月令章句張揖廣雅皆云如箎六孔惟後鄭周禮注詩箋云如篴而小倂㒳而吹之今大予樂宫有焉﹞十二月之音物開地牙故謂之管﹝風俗通曰管漆竹長一尺六孔十二月之音也物貫地而牙故謂之管物開地牙四字有脫誤當作物貫地而牙貫管同音牙芽古今字古書多云十一月物萌十二月物牙正月物見也﹞从竹官聲﹝古滿切十四部﹞\n【琯】古者管㠯玉﹝此句今正﹞舜之時西王母來獻其白琯﹝見大戴禮尙書大傳﹞前零陵文學姓奚於泠道舜祠下得笙玉琯﹝見風俗通孟康漢書注宋書．樂志皆云漢章帝時零陵文學奚景於泠道舜祠下得笙白玉管惟孟注無笙字盧注大戴作明帝時亦無笙字﹞夫㠯玉作音故神人㠯和鳳皇來儀也﹝風俗通同﹞从王官聲﹝按此疑出後人用風俗通沾綴許書衹當云古者管以玉或从玉﹞\n【篎】小管謂之篎﹝釋樂大管謂之簥其中謂之篞小者謂之篎許無簥篞字者許所據不从竹﹞从竹眇聲﹝亡沼切二部﹞\n【笛】七孔筩也﹝文𨕖李注引說文笛七孔長一尺四寸今人長笛是也此葢以注家語益之風俗通亦云長尺四寸七孔周禮笙師字作篴大鄭云杜子春讀篴如蕩滌之滌今人所吹五空竹笛按篴笛古今字大鄭注上作篴下作笛後人妄改一之大鄭云五孔馬融賦亦云易京君明識音律故本四孔加以一君明所加孔後出是謂商聲五音畢然則漢時長笛五孔甚明云七孔者禮家說古笛也許與大鄭異﹞从竹由聲﹝由與逐皆三部聲也古音如逐今音徒歷切﹞羌笛三孔﹝言此以別於笛七孔也馬曰近世雙笛從羌起謂長"},
{"n":"200","t":"笛與羌笛皆出於羌漢𠀉仲因羌人截竹而爲之知古篴漢初亡矣李善曰羌笛長於古笛有三孔大小異﹞\n【筑】㠯竹曲五弦之樂也﹝以竹曲不可通廣韵作以竹爲亦繆惟吳都賦李注作似箏五弦之樂也近是箏下云五弦筑身然則筑似箏也但高注淮南曰筑曲二十一弦可見此器絫呼之名筑曲釋名筑以竹𡔷之也御覽引樂書云以竹尺擊之如擊琴然今審定其文當云筑曲以竹𡔷弦之樂也高云二十一弦樂書云十三弦筑弦數未審古者箏五弦說文殆筑下𡔷弦與箏下五弦互譌耳箏下云筑身則筑下不必云似箏恐李善亦昧於筑曲而改之﹞从巩竹﹝持而擊之也﹞巩持之也﹝樂書曰項細肩圓𡔷法以左手扼項右手以竹尺擊之史云善擊筑者高漸離﹞竹亦聲﹝張六切三部﹞\n【箏】五弦筑身樂也﹝各本作𡔷弦竹身不可通今依太平御覽正風俗通曰箏謹按樂記五弦筑身也今幷梁二州箏形如瑟不知誰所改作也或曰秦蒙恬所造據此知古箏五弦恬乃改十二弦變形如瑟耳魏晉以後箏皆如瑟十二弦唐至今十三弦筑似箏細項古筑與箏相似不同瑟也言筑身者以見形如瑟者之非古也言五弦筑身者以見箏之弦少於筑也宋書樂志改筑身爲瑟身誤矣﹞从竹﹝筑本竹聲故从竹即从筑省也筑箏皆木爲之﹞爭聲﹝側莖切十一部﹞\n【箛】吹鞭也﹝風俗通曰漢書舊注箛者吹鞭也急就篇曰箛篍起居課後先師古曰箛吹鞭也篍吹筩也起居謂晨起夜臥及休食時督作之司以此二者爲之節度宋書樂志晉先蠶注吹小箛大箛按云鞭者如長笛賦云裁以當簻便易持也﹞从竹孤聲﹝古乎切五部﹞\n【篍】吹筩也﹝吹鞭葢葭爲之吹筩葢竹爲之風俗通曰漢書注篍筩也言其聲音篍篍名自定也﹞从竹秌聲﹝七肖切按廣韵七遙切又音秋古音在三部﹞\n【籌】壷矢也﹝禮記投壷篇曰籌室中五扶堂上七扶庭中九扶注曰籌矢也按引伸爲泛偁又謂計筭爲籌度﹞从竹？聲﹝直由切三部﹞\n【簺】行棊相塞謂之簺﹝格五見吾𠀉壽王傳劉德曰格五棊行塞法曰簺自乗五至五格不得行故云格五莊子作博塞﹞从竹塞塞"},
{"n":"200-2","t":"亦聲﹝先代切一部﹞\n【簙】局戲也六箸十二棊也﹝古戲今不得其實箸韓非所謂博箭招䰟注云箟簬作箸故其字从竹﹞从竹博聲﹝補各切五部經傳多假博字﹞古者烏曹作？﹝曹字依韵會各本作冑非廣韵曰出世本﹞\n【篳】藩落也﹝藩落猶俗云籬落也篳之言蔽也﹞从竹畢聲﹝卑吉切十二部﹞春秋傳曰篳門圭窬﹝見襄十年左傳杜曰篳門柴門廣韵曰織荆門也﹞\n【𥴨】蔽不見也﹝爾雅薆隱也方言揜翳薆也其字皆當从竹竹善蔽九歌曰余處幽篁兮終不見天是也大雅愛莫助之毛曰愛隱也假借字也邶風愛而不見郭注方言作薆而﹞从竹𢜤聲﹝烏代切十五部﹞\n【䉷】隿射者所蔽者也﹝依晉灼補上者字此即射雉之翳也亦謂之廩廣雅廩作箖﹞从竹嚴聲﹝語杴切八部﹞\n【篽】禁苑也﹝宣帝紀詔池籞未御幸者假"},
{"n":"200-3","t":"與貧民蘇林曰折竹以繩綿連禁禦使人不得往來律名爲籞應劭曰籞者禁苑也按蘇應說與許合元帝紀詔罷嚴籞池田假與貧民西京賦云洪池淸籞淸籞猶漢書云嚴篽也晉灼釋嚴籞爲射苑故引許䉷字之解謂嚴與䉷同可以訓射亦迂曲矣﹞从竹御聲﹝魚舉切五部﹞春秋傳曰澤之自篽﹝自當作舟昭二十年左傳曰澤之萑蒲舟鮫守之鮫當是𩵎誤許所據竟作舟篽耳魯語有舟虞同也﹞\n【𩵎】篽或作𩵎从又从魚﹝从又者取扞衞之意﹞\n【筭】長六寸所㠯計曆數者﹝所㠯二字今補漢志云筭法用竹徑一分長六寸二百七十一枚而成六觚爲一握此謂筭籌與算數字各用計之所謂算也古書多不別﹞从竹弄﹝穌貫切十四部﹞言常弄乃不誤也﹝說从弄之意﹞\n【算】數也﹝論語何足算也鄭曰算數也古假選爲算如邶風不可選也車攻序因田獵而選車徒選皆訓數是也又假撰爲算如大司馬羣吏撰車徒鄭曰撰讀曰算謂數擇之也是也筭爲算之器算爲筭之用二字音同而義別﹞从竹具﹝从竹者謂必用筭以計也从具者具數也﹞讀若筭﹝穌管切十四部﹞\n【𥬇】喜也从竹从犬﹝徐鼎臣說孫愐唐韵引說文云𥬇喜也从竹从犬而不述其義攷孫愐唐韵序云仍篆𣜩石經勒存正體幸不譏煩葢唐韵每字皆勒說文篆體此字之从竹犬孫親見其然是以唐人無不从犬author干祿字書云咲通𥬇正五經文字力尊說文者也亦作𥬇喜也从竹下犬玉篇竹部亦作𥬇廣韵因唐韵之舊亦作𥬇此本無可疑者自唐玄度九經字㨾始先笑後𥬇引楊承慶字統異說云从竹从夭竹爲樂器君子樂然後笑字統每與說文乖異見元應書葢楊氏求从犬之故不得是用改夭形聲唐氏從之李陽冰遂云竹得風其體夭屈如人之笑自後徐楚金缺此篆鼎臣竟改說文𥬇作笑而集韵類篇乃有笑無𥬇宋以後經籍無𥬇字矣今以顧野王孫愐顏元孫張參爲據復其正始或問曰从犬可得其說乎曰从竹之義且不敢𡚶言況从犬乎聞疑載疑可也假云必不宐从犬則哭又何以从犬乎哭之獄省聲乃亦强作解事者爲之也詳哭下私妙切二部○又按宋初說文本無𥬇鉉增之十九文之一也孫愐但从竹从犬其本在竹部抑在犬部鉉不能知姑綴於竹末今依之恐有未協凖哭从犬求之𥬇或本在犬部而从竹部之字之省聲未可知也﹞\n【第】次也从竹弟﹝此見毛詩正義卷一之一引說文其在弟部抑竹部今不可知要孔沖遠所據有此篆無疑俗省弟作第耳特計切十五部﹞\n文百四十四﹝今𥙷第則百四十五重十五\n【箕】所㠯簸者也﹝所㠯者三字今補全書中所㠯字爲淺人刪者多矣小雅曰維南有箕不可以簸揚廣韵引世本曰箕帚少康作按簸揚與受？皆用箕﹞从竹𠀠象形丌其下也﹝四字依韵會本今各本？下互譌居之切一部﹞凡箕之屬皆从箕\n【𠀠】古文箕﹝象形不用足今之箕多不用足者﹞\n【𠵶】亦古文箕﹝下象竦手﹞\n【𠔋】亦古文箕﹝此象箕之哆口﹞\n【其】籒文箕﹝依大徐作籒按經籍通用此字爲語詞渠之切或居之切﹞\n【𠥩】籒文箕﹝从匚會意匚部曰？籒文匚﹞\n【簸】揚米去？也﹝與播布之義相近﹞从箕皮聲﹝布火切十七部﹞\n文二重五\n【丌】下基也﹝字亦作六古多用爲今渠之切之其墨子書其字多作六六與？同也﹞荐物之？象形﹝平而有足可以薦物﹞凡丌之屬皆从丌讀若箕同﹝居之切一部﹞\n【䢋】古之遒人㠯木鐸記詩言﹝左傳襄十四年師曠引夏書曰遒人以木鐸徇于路官師相規工執藝事以諫正月孟春於是乎有之杜云木鐸徇于路采歌謠之言也何注公羊曰五榖畢入民皆居宅男女同巷相從夜績從十月盡正月止男女有所怨恨相從而歌飢者歌其食勞者歌其事男年六十女年五十無子者官衣食之使之民閒求詩鄕移於邑邑移於國國以聞於天子故王者不出牖戸盡知天下食貨志曰孟春之月行人振木鐸徇於路㠯采詩獻之大師比其音律以聞於天子故曰王者不窺牖戸而知天下遒人即班之行"},
{"n":"201-3","t":"人以木鐸巡於路使民閒出男女歌詠記之𥳑牘遞薦於天子故其字從辵？辵者行也？者薦也記與？㬪韵也僞尙書襲左傳而不言振木鐸者何所事○按劉歆與楊雄書云三代周秦軒車使者逌人使者以歲八月巡路？代語僮謠歌戲楊荅劉書云嘗聞先代輶軒之使奏籍之書皆藏於周秦之室又云翁孺猶見輶軒之使所奏言二書皆即遒人之事也逌輶遒三字同音逌人即遒人楊劉皆謂使者采集絕代語釋別國方言故許檃栝之曰詩言班何則但云采詩也劉云求代語僮謠歌戲則詩在其中矣周禮大行人屬象胥諭言語協辭命屬？史諭書名聽聲音豈非楊劉所謂使者班所謂行人與說者雖殊可略見古者考文之事爲政之不外正名矣○乃部云？氣行皃逌訓行故逌人即行人也遒葢逌之假借字﹞从辵？？亦聲讀與記同﹝居吏切一部大雅往䢋王舅假借爲語詞也王風彼其之子箋云其或作記或作己讀聲相似鄭風箋云忌讀爲彼己之子之己崧高傳曰䢋己也箋申之曰己辭也讀如彼己之子之己是則己忌記其䢋五字通用一部也大雅作近者誤近十三部也﹞\n【典】五帝之書也﹝三墳五典見左傳﹞从𠕋在丌上尊閣之也﹝閣猶架也以？庪閣之也多殄切古音在十三部﹞莊都說典大𠕋也﹝此字形之別說也莊都者博訪通人之一也謂典字上从𠕋下从大以大𠕋會意與𠕋在六上說異不別爲篆者許意下本不從大故存其說而巳﹞\n【𥮏】古文典从竹﹝古文𠕋作？此从古文𠕋也漢𥓓多有从竹从艸者﹞\n【畀】相付与之約在閣上也﹝与舊作與勺部曰与與予同予推予也與黨與也今正約當作物古者物相与必有藉藉即閣也故其字从丌疑此有奪文當云相付与也付与之物在閣上从？祭統曰夫祭有畀煇胞翟閽者惠下之道也畀之爲言與也能以其餘畀其下者也此謂上之与下庋閣而命取之﹞从？？聲﹝？敷勿切鬼頭也必至切十五部﹞\n【巺】具也﹝孔子說易曰巺入也巺乃愻之假借字愻順也順故善入許云具也者巺之本義也巺今作巽﹞从丌𠨎聲﹝形聲包會意卪部曰？二卪也巺从此按二卪者具意也蘇困切古音在十四部﹞\n【𢁅】古文巺﹝从𠨎从幵﹞\n【𢁌】篆文巺﹝汗𥳑古文四聲韵載此體各乖異未詳宜何從也竊疑此篆字當作籒字之誤也古文下从幵幵亦具意也籒文緐重則从？从幵而又从丌古文四聲韵作巽葢不誤小篆則省幵作巺後人𣜩字則从籒變之作巽說文仿𣜩爲之非也﹞\n【顨】巺也﹝具也﹞从丌从？﹝頁部曰？選具也按選具者選而供置之也﹞此易顨卦爲長女爲風者﹝今周易巺卦作巺許於巺下云具也不云卦名謂顨爲易卦名之字葢二字皆訓具也其義同其音同伏羲文王作顨孔子則作？？而小篆乃作巺矣顨爲卦名巺爲卦德孔子彖傳但言健順動止巺陷麗說皆卦德也其言重巺以申命巺以行權震動也巺入也巺爲雞巺爲股巺爲木爲風爲長女皆當舉卦名而不作顨但云巺以德爲名者於伏羲文王爲古今字也是可以知字有古今之理矣許於此特言之者存周易冣初之古文也此說本之江氏聲愚又謂許所見易惟此爲木爲風爲長女之字作顨猶今易惟襍卦傳之姤作遘也各本此篆在畀篆之上今正之次此﹞\n【奠】置祭也﹝置祭者置酒食而祭也故从酋？？者所置物之質也如置於席則席爲奠引伸爲凡置之偁又引伸爲奠高山大川之奠定也大玄天地㞟位假㞟字爲之﹞从酋酋酒也﹝見酋下置之物多矣言酒者舉其一耑也﹞丌其下也﹝丌下各本互譌今依箕篆下正堂練切古音在十一部﹞禮有奠祭﹝各本下有者字韵會無說文禮有刷巾禮有柶禮有縉緣句法皆同無者是也禮謂禮經也士喪禮既夕禮祭皆謂之奠葬乃以虞易奠又文玉世子篇釋奠于其先師注云釋奠薦饌酌奠而巳無迎尸以下之事召南于以奠之毛云奠置也箋云謂敎成之祭也昏義注云此吿事耳非正祭也﹞\n文七重三\n【左】𠂇手相左也﹝各本俱誤今正左者今之佐字說文無佐也𠂇者今之左字𠂇部曰左手也謂左助之手也以手助手是曰左以口助手是曰右﹞从𠂇工﹝工者左助之意則箇切十七部﹞凡左之"},
{"n":"202-3","t":"屬皆从左\n【差】貣也左不相值也﹝貣各本作貳左各本作差今正貣者？之假借字心部曰？失當也失當即所謂不相值也釋言曰爽差也爽忒也？與？葢本一字尙書二衍忒宋世家作貣易四時不忒京房作貣管子全書皆以貣爲忒貣與貳形易相誤月令宿離不貸釋文貸他得切徐音二無有差貸釋文貸音二又他得反緇衣其儀不忒釋文忒他得反又作貳音二漢費鳳𥓓貸與則德韵婁氏釋作貳皆貣之誤爲貳者也貳與貣忒音既脂之迥別義則貳訓副也副貳之解何得同於差？乎左氏傳其⺊貳圉杜注貳代也按外傳作以代圉謂用世次當立之圉左傳作貳圉謂副貳之圉坊記注引之此則當各依文爲釋杜注左云貳代也似爲牽合此云貣也者用漢人常用字故不作？也云左不相值也者左之而不相當則𢀩矣今俗語所謂左也故其字从左从𠂹𠂹者乖也﹞从左𠂹﹝韵會作𠂹省聲疑是？省聲之誤初牙切十七部在支韵則楚宜切在佳卦韵則楚佳楚懈切說文竹部曰篸差木部曰槮差糸部曰參縒吉日傳曰差擇也其引伸之義也﹞\n【】籒"},
{"n":"203","t":"文𢀩从二﹝从二者岐出乖異之意﹞\n文二重一\n【工】巧飾也﹝飾拭古今字又部曰㕞飾也巾部曰飾㕞也聿部曰𦘔聿飾也彡部曰彡毛飾畫文也皆今之拭字也此云巧飾也者依古文作？爲訓彡者飾畫文巧飾者謂如㡪人施廣領大袖以仰涂而領袖不污是也惟孰於規榘乃能如是引伸之凡善其事曰工見小雅毛傳﹞象人有規榘﹝直中繩二平中準是規榘也﹞與巫同意﹝？有規榘而彡象其善飾？事無形亦有規榘而？象其㒳褎故曰同意凡言某與某同意者皆謂字形之意有相似者古紅切九部﹞凡工之屬皆从工\n【𢒄】古文工从彡\n【式】法也﹝𢊁部法作灋灋㓝也引伸之義爲式用也按周禮八灋八則九式異其文注曰則亦法也式謂用財之節度﹞从工弋聲﹝賞職切一部﹞\n【巧】技也﹝手部曰技巧也﹞从工丂聲﹝苦浩切古音在三部丂部曰古文以丂爲丂﹞\n【巨】規巨也﹝周髀筭經曰圜出於方方出於矩矩出於九九八十一故折矩以爲句廣三股脩四徑隅五既方其外半之一矩環而共盤得成三四五㒳矩共長二十有五是謂積矩用矩之道平矩以正繩偃矩以望高覆矩以測湥臥矩以知遠環矩以爲圓合矩以爲方方屬地圓屬天天圓地方方數爲典以方出圓按規矩二字猶言法度古不分別規圜矩方者圜出於方圜方皆出於矩也夫部曰規有法度也不言圜曰規考工記斬轂之道必矩其陰陽注矩謂刻識之也凡識其廣長曰矩故凡有所刻識皆謂之矩﹞从工象手持之﹝謂也其吕切五部按後人分別巨大也矩法也常也與說文字異其吕切唐韵也廣韵作矩榘入九麌俱雨切又云說文又其吕切此出說文音隱﹞\n【榘】巨或从木矢矢者其中正也﹝矢部曰有所長短以矢爲正按今字作矩省木﹞\n【𢀓】古文巨﹝此爲象手持之小篆變之取整齊耳大學絜矩之道注云矩或作巨此古文之遺也﹞\n文四重三\n【㠭】極巧視之也﹝工爲巧故四工爲極巧極巧視之謂如離婁之明公輸子之巧既竭目力也凡展布字當用此展行而㠭廢矣玉篇曰㠭今作展﹞从四工﹝知衍切十四部﹞凡㠭之屬皆从㠭\n【𡫳】窒也﹝穴部曰窒？也此與土部塞音同義異與心部㥶音同義近塞隔也隔塞也與？窒訓別㥶實也實富也與？窒訓近凡塡塞字皆當作？自塞行而？㥶皆廢矣﹞从㠭从？窒宀中﹝竦手舉物塡屋中也从三字會意﹞㠭猶齊也﹝說从㠭之意凡漢人訓詁本異義而通之曰猶㠭从四工同心同力之狀窒不必極巧故曰猶齊注經者多言猶許書言猶者三見耳穌則切一部﹞\n文二\n【巫】巫祝也﹝依韵會本三字一句按祝乃覡之誤巫覡皆巫也故覡篆下緫言其義示部曰祝祭主贊辭者周禮祝與巫分職二者雖相須爲用不得以祝釋巫也﹞女能事無形㠯舞降神者也﹝無舞皆與巫㬪韵周禮女巫無數旱暵則舞雩許云能以舞降神故其字象舞褎﹞象人㒳褎舞形﹝謂？也太史公曰韓子稱長袖善舞不言从工者工小篆也巫小篆之仍古文者也古文不从小篆也不言工象人有規榘者巳見上文工下矣式巧何以从工式巧之古文本从？也巨何以从工也巨下云从工猶云象規榘也﹞與工同意﹝此當云與？同意說見工下武扶切五部﹞古者巫咸初作巫﹝葢出世本作篇君奭曰在大戊時則有巫咸乂王家書序曰伊陟相大戊伊陟贊于巫咸馬云巫男巫名咸殷之巫也鄭云巫咸謂爲巫官者封禪書曰伊陟贊巫咸巫咸之興自此始謂巫覡自此始也或云大臣必不作巫官是未讀楚語矣賢聖何必不作巫乎﹞凡巫之屬皆从巫\n【𢍮】古文巫﹝筮之小篆从此﹞\n【覡】能齊肅事神明者﹝楚語民之精爽不𢤮貳者而又能齊肅衷正其知能上下比義其聖能光遠宣朗其"},
{"n":"204","t":"明能光照之其緫能聽徹之如是則明神降之在男曰覡在女曰巫是使制神之處位次主而爲之牲器時服韋注齊一也肅敬也巫覡見鬼者今說文齊作齋非國語神明作明神非﹞在男曰覡在女曰巫﹝此析言之耳統言則周禮男亦曰巫女非不可曰覡也詩諩曰陳大姬無子好巫覡禱祈鬼神歌舞之樂民俗化而爲之﹞从巫見﹝見鬼者也故从見胡狄切十六部﹞\n文二重一\n【甘】美也﹝羊部曰美甘也甘爲五味之一而五味之可口皆曰甘﹞从口含一一道也﹝食物不一而道則一所謂味道之腴也古三切古音在七部﹞凡甘之屬皆从甘\n【甛】美也﹝周禮注恬酒恬即甛字﹞从甘舌舌知甘者﹝說从舌之意﹞\n【𤯍】和也﹝和當作盉寫者亂之耳皿部曰盉調味也﹞从甘厤厤調也﹝說从厤之意厂部曰厤治也秝部曰稀疏適也稀疏適者調龢之意周禮凡和春多酸夏多苦秋多辛冬多鹹調以滑甘此从甘厤之義也各本及篇韵集韵類篇字體皆譌今正﹞甘亦聲讀若函﹝古三切七部﹞\n【𤡜】飽也足也﹝足也二字依韵會增淺人多改猒爲厭厭專行而猒廢矣猒與厭音同而義異雒誥萬年猒于乃德此古字當存者也按飽足則人意倦矣故引伸爲猒倦猒憎釋詁曰豫射厭也是也豫者古以爲舒字安也亦緩也洪範曰豫曰急豫猶怠也猒厭古今字猒饜正俗字﹞从甘肰﹝肰犬肉也此會意於鹽切古音在七部﹞\n【𤟶】？或从㠯﹝㠯用也用之猶甘之也﹞\n【甚】尤安樂也﹝尤甘也引伸凡殊尤皆曰甚﹞从甘匹﹝句匹各本誤甘依韵會正常枕切七部﹞匹﹝逗﹞耦也﹝說从匹之意人情所尤安樂者必在所溺愛也﹞\n【𠯕】古文甚﹝从口猶从甘也﹞\n文五重二\n【旨】美也﹝㬪韵今字以爲意恉字﹞从甘匕聲﹝職雉切十五部﹞凡旨之屬皆从旨\n【𤮻】古文旨﹝从千甘者謂甘多也﹞\n【嘗】口味之也﹝引伸凡經過者爲嘗未經過爲未嘗﹞从旨尙聲﹝市羊切十部﹞\n文二重一﹝按旨部本在亏前喜後江聲曰旨當與甘爲類今移於此\n【曰】䛐也﹝䛐者意內而言外也有是意而有是言亦謂之曰亦謂之云云曰雙聲也釋詁粤于爰曰也此謂詩書古文多有以曰爲爰者故粤于爰曰四字可互相訓以雙聲㬪韵相假借也﹞从口𠃊象口气出也﹝各本作从口乙聲亦象口气出也非是孝經音義曰从乙在口上乙象氣人將發語口上有氣今據正王伐切十五部﹞凡曰之屬皆从曰\n【𣆩】吿也﹝按下云从曰从𠕋會意則當作𠕋吿也三字𥳑牘曰𠕋以𥳑吿誡曰？𠕋行而？廢矣﹞从曰从𠕋𠕋亦聲﹝楚革切十六部﹞\n【曷】何也﹝雙聲也詩有言曷者如曷不肅雝箋云曷何也有言害者如害澣害不傳云害何也害者曷之假借字詩書多以害爲曷釋詁曷止也此以曷爲遏釋言曰曷盍也此亦假借凡言何不者急言之但云曷也﹞从曰匃聲﹝胡葛切十五部﹞\n【曶】出气䛐也﹝玉篇作？出？者其意也？者其言也意內言外謂之䛐此與心部忽音同義異忽忘也若羽獵賦蠁曶如神傳毅舞賦雲轉飄曶漢樊敏𥓓奄曶滅形皆出气之意倐之皃本當用此字不當作忽忘字也楊雄傳於時人皆曶之則假曶爲忽古今人表仲忽作中曶許云鄭大子曶則未識名字取何義也今則忽行而曶廢矣﹞从曰？象气出形﹝呼骨切十五部俗作曶﹞春秋傳曰鄭大子？﹝始見左傳桓公十年今字作忽﹞\n【𡇆】籒文？﹝从口﹞一曰佩也象形﹝按六字當作一曰佩？也五字系於象气出形之下春秋傳之上淺人改易之致不通耳下得謂古笏可从口不可从曰亦不得謂？象笏形也咎繇謨六律五聲八音在治忽漢書在治忽作七始訓史記作來始滑裴駰曰尙書滑字作曶音忽鄭曰曶者臣見君所秉書思對命者也君亦有焉據此則象笏字古作？許竹部無笏﹞\n【朁】曾也﹝釋言大雅傳小雅箋同八部曰曾者䛐之舒也曾之言乃也詳八部﹞从曰兓聲﹝七感切古音在七部﹞詩曰朁不畏朙﹝大雅文今民勞十月之交爾雅字皆作憯憯之本義痛也﹞\n【沓】語多沓沓也﹝孟子毛傳釋詩皆曰泄泄猶沓沓也引伸爲凡重沓字假借爲達字毛生民傳曰達達生也先生姜嫄之子先生者也達生即沓生謂始生而如再生三生之易也車攻傳曰舄達屨也達屨即沓屨所謂複下曰舄也板箋曰女無憲憲然無沓沓然爲之制法度達其意以成其惡以達釋沓是其理也﹞从水曰﹝會意也徒合切古音葢在十五部﹞遼東有沓縣﹝㒳志皆作遼東沓氏縣顏曰凡言氏者皆謂因之而立名﹞\n【曹】獄㒳曹也﹝㒳曹今俗所謂原吿被吿也曹猶類也史記曰遣吏分曹逐捕古文尙書㒳造具備史記㒳造一作㒳遭㒳遭㒳造即㒳曹古字多假借也曹之引伸爲輩也羣也﹞从㯥在廷東也﹝㒳曹在廷東故从二"},
{"n":"205-1","t":"東之㯥其制未聞也﹞从曰治事者也﹝謂聽獄者巳上十二字依韵會本昨牢切古音在三部﹞\n文七重一\n【乃】曳䛐之難也﹝玉篇䛐作離非也上當有者字曳有矯拂之意曳其言而轉之若而若乃皆是也乃則其曳之難者也春秋宣八年日中而克葬定十五年日下昃乃克葬公羊傳曰而者何難也乃者何難也曷爲或言而或言乃乃難乎而也何注言乃者內而湥言而者外而淺按乃然而汝若一語之轉故乃又訓汝也﹞象气之出難也﹝气出不能直遂象形奴亥切一部﹞凡之屬皆从\n【𠄎】古文乃\n【𠄕】籒文乃﹝三之以見其意﹞\n【𠧟】驚聲也从弓省卤聲﹝卤聲宋本作西聲不誤趙鈔及俗刻作鹵聲誤甚从弓省者从弓而未盡其曲折也卤者籒文西字以西爲聲也鍇本作从乃卤省聲非是驚聲者驚訝之聲與乃字音義俱別詩書史漢發語多用此字作迺而流俗多改爲乃按釋詁曰仍迺"},
{"n":"205-2","t":"侯乃也以乃釋迺則本非一字可知矣西聲則古音當在十三部古音西讀如詵又讀如仙﹞籒文？不省﹝按此五字疑有誤當作卤籒文？說文之通例如此﹞或曰？﹝逗鍇作隨非﹞往也﹝元應書三引倉頡篇迺往也﹞讀若仍﹝如乗切按此三字不在卤聲之下而系於此是或說往義之音則然也仍孕字皆乃聲一部與六部合音也？讀若仍則謂从卤乃省聲或說與前說迥異今人迺讀乃與或說相近﹞\n【𠨅】古文𠧟﹝𠧟本古文此又古文之異者也﹞\n【𠧴】气行皃﹝𣜩作逌禹貢陽鳥攸居豐水攸同九州攸同漢地理志攸皆作逌逌之言于也陽鳥于是南來得所也與爰粤義同劉歆書逌人使者謂行人之官也﹞从弓﹝按依上？云从弓省則此亦當有省字﹞𠧪聲讀若攸﹝以周切三部﹞\n文三重三\n【丂】气欲舒出？上礙於一也﹝？者气欲舒出之象一其上不能徑達此釋字義而字形巳見故不別言形也苦浩切古音在三部﹞丂古文㠯爲亏字﹝亏與丂音不同而字形相似字義相近故古文或以丂爲亏﹞又㠯爲巧字﹝此則同音假借﹞凡丂之屬皆从丂\n【甹】亟䛐也﹝其意爲亟其言爲甹是曰意內言外甹亦語䛐也說文？？爾雅作甹夆假借字也﹞从丂从由﹝普丁切十一部﹞或曰﹝與一日同﹞甹俠也﹝此謂甹與俜音義同人部曰俜俠也俠俜也漢季布傳爲人任俠音義或曰任氣力也俠甹也﹞三輔謂輕財者爲甹﹝所謂俠也今人謂輕生曰甹命即此甹字﹞\n【寧】願䛐也﹝其意爲願則其言爲寧是曰意內言外寍部曰寍安也今字多假寧爲寍寧行而寍廢矣古文尙書葢有寍字陸氏於大禹謨曰寍安也說文安寍字如此寧願詞也此陸氏依許分別二字今本經宋開寶閒改竄不可讀﹞从丂寍聲﹝奴丁切十一部﹞\n【𠀀】反丂也讀若呵﹝虎何切十七部﹞\n文四\n【可】肎也﹝肎者骨閒肉肎肎箸也凡中其肎綮曰肎可肎雙聲﹞从口？﹝口气舒﹞？亦聲﹝肯我切十七部﹞凡可之屬皆从可\n【奇】異也﹝不羣之謂﹞一曰不耦﹝奇耦字當作此今作偶俗按二義相因﹞从大从可﹝會意可亦聲古音在十七部今音前義渠羈切後義居宜切﹞\n【哿】可也﹝見小雅毛傳﹞从可加聲﹝古我切十七部﹞詩曰哿矣富人\n【哥】聲也﹝此義未見用者今呼兄爲哥﹞从二可﹝古俄切十七部﹞古文㠯爲歌字﹝漢書多用哥爲歌﹞\n文四﹝鉉新附有叵字不可也從反可按元應引三蒼叵不可也說文敘目亦云雖叵復見遠流\n【兮】語所稽也﹝兮稽㬪韵稽部曰畱止也語於此少駐也此與哉言之閒也相似有假猗爲兮者如詩河水淸且漣猗是也﹞从丂八象气越亏也﹝越亏皆揚也八象气分而揚也胡雞切十六部﹞凡兮之屬皆从兮\n【𠣤】驚䛐也﹝䛐各本作辭誤今依篇韵正其意驚也其言𠣤也是爲意內言外﹞从兮旬聲﹝思允切十二部﹞\n【𢞛】𠣤或从心﹝大學瑟兮僩兮者恂栗也注曰恂字或作峻讀爲嚴峻之峻言其容貌嚴栗也按大學之恂即說文之？有驚懼之意故恂栗爲容皃嚴栗心部曰恂信心也是其本義大學則假恂爲？也莊子衆狙見之恂然棄而走亦是驚意﹞\n【羲】气也﹝謂气之吹噓也按气下當有奪字﹞从兮義聲﹝許羈切古音在十七部﹞\n【乎】語之餘也﹝乎餘㬪韵意不盡故言乎以永之班史多假虖爲乎﹞从兮象聲上越揚之形也﹝謂首筆也象聲气上升越揚之狀戸吳切五部﹞\n文四重一\n【号】痛聲也﹝号嗁也凡嗁號字古作号口部曰嗁号也今字則號行而号廢矣﹞从口在丂上﹝丂者气舒而礙雖礙而必張口出其聲故口在丂上号咷之象也胡到切二部按當讀平聲﹞凡号之屬皆从号\n【號】嘑也﹝嘑各本作呼今正呼外息也與嘑義別口部曰嘑號也此二字互訓之證也釋言曰號謼也魏風傳曰號呼也以說文律之謼呼皆假借字號嘑者如今云高叫也引伸爲名號爲號令﹞从号从虎﹝嗁号聲高故从号虎哮聲厲故从虎号亦聲乎刀切亦去聲二部﹞\n文二\n【亏】於也﹝於者古文烏也烏下云孔子曰烏亏呼也取其助气故以爲烏呼然則以於釋亏亦取其助气釋詁毛傳皆曰亏於也凡詩書用亏字凡論語用於字葢于於二字在周時爲古今字故釋詁毛傳以今字釋古字也凡言於皆自此之彼之䛐其气舒于檀弓易則易于則于論語有是哉子之于也于皆廣大之義左傳于民生之"},
{"n":"206-3","t":"不易杜云于曰也此謂假于爲曰與釋詁于曰也合﹞象气之舒亏从丂从一一者其气平也﹝气出而平則舒于矣羽俱切五部按今音于羽俱切於央居切烏哀都切古無是分別也自周時巳分別於爲屬辭之用見於羣經爾雅故許仍之﹞凡亏之屬皆从亏\n【虧】气損也﹝引伸凡損皆曰虧小雅㒳言不騫不𡹔魯頌作不虧不𡹔毛曰騫虧也﹞从亏雐聲﹝去爲切據道德經古音在十七部雐在五部魚歌合韵也﹞\n【𧇾】虧或从兮﹝亏兮皆謂气﹞\n【粵】亏也﹝釋詁曰粤于爰曰也爰粤于也爰粤于那都繇於也粤與于雙聲而又从亏則亦象气舒于也詩書多假越爲粤箋云越於也又假曰爲粤﹞宷愼之䛐也﹝也各本author今正此說从宷之意粤亏皆訓於而粤尤爲宷度愼重之䛐故从宷﹞从宷亏﹝宷愼而言之也王伐切十五部﹞周書曰粤三日丁亥﹝今召誥越三日丁巳亥當作巳﹞\n【吁】驚語也﹝吕㓝王曰吁來按亏有大義故从亏之字多訓大者芋下云大葉實根駭人？訓驚語故从亏口亏者驚意此篆重以亏會意故不入口部如句丩屬字之例後人又於口部增吁解云驚也宜刪﹞从口亏亏亦聲﹝況于切五部﹞\n【平】語平舒也﹝引伸爲凡安舒之偁﹞从亏八﹝句﹞八﹝逗﹞分也﹝說从八之意分之而勻適則平舒矣符兵切十一部﹞爰禮說﹝爰禮者敘目云孝宣皇帝時沛人爰禮是也﹞\n【𠀭】古文平如此﹝此等篆皆轉寫譌亂何氏煌曰玉篇中畫不𣃔小篆疑从古文省也今从玉篇﹞\n文五重二\n【喜】樂也﹝樂者五聲八音緫名樂記曰樂者樂也古音樂與喜樂無二字亦無二音﹞从壴从口﹝壴象陳樂立而上見从口者𥬇下曰喜也聞樂則𥬇故从壴从口會意虛里切一部﹞凡喜之屬皆从喜\n【㰻】古文喜从欠﹝葢古文作㰻轉寫誤耳﹞與歡同﹝同下當有意謂皆从欠也﹞\n【憙】說也﹝說者今之悅字樂者無所箸之䛐悅者有所箸之䛐口部嗜下曰憙欲之也然則憙與嗜義同與喜樂義異淺人不能分別認爲一字喜行而憙廢矣顏師古曰喜下施心是好憙之意音虛記切﹞从心喜喜亦聲﹝許記切一部古有通用喜者如封禪書天子心獨喜其事﹞\n【嚭】大也从喜否聲﹝按訓大則當从丕集韵一作噽是也匹鄙切十五部﹞春秋傳吳有大宰嚭﹝見左傳﹞\n文三重一\n【壴】陳樂立而上見也﹝謂凡樂器有？者豎之其顚上出可望見如詩禮所謂崇牙金部所謂鎛鱗也厂部曰屵岸上見也亦謂遠可望見﹞从屮豆﹝豆者豎也豎堅立也豆有骹而直立故侸豎从豆壴亦从豆屮者上見之狀也艸木初生則見其顚故从屮中句切四部﹞凡壴之屬皆从壴\n【尌】立也﹝與人部侸音義同今字通用樹爲之樹行而尌廢矣周禮注多用尌字﹞从壴从寸﹝句﹞寸﹝逗此字補﹞持之也﹝寸與又古通用又者手也此說从寸之意壴而復持之則固矣壴亦聲﹞讀若駐﹝常句切四部﹞\n【𧒕】夜戒守𡔷也﹝周禮𡔷人軍旅夜𡔷？注同此鎛師凡軍之夜三？皆𡔷之守？亦如之注曰守？備守𡔷也𡔷之以鼖𡔷﹞从壴﹝𡔷必有𧇽从壴者𡔷之省﹞蚤聲﹝今周禮作鼜﹞禮﹝此當云禮記軍禮司馬法百五十五篇藝文志以入禮家﹞昏𡔷四通爲大𡔷﹝四者陰數唐李靖云𡔷三百三十三槌爲一通未知古法然不大𡔷當依周禮注作大？大？謂大行夜也﹞夜半三通爲戒晨﹝戒晨周禮注作晨戒﹞旦五通爲發朙﹝旦鉉本作旦明周禮注亦作旦明發朙周禮注作發昫日部曰昫日出溫也巳上據𡔷人注乃司馬法之文也﹞讀若戚﹝戚古音如促尗聲與蚤聲同在三部眡瞭注云杜子春讀？爲憂戚之戚擊𡔷聲疾數故曰戚許意同也杜以他經傳無？字故或讀爲造次之造或易爲戚許則謂但讀如戚而巳今音倉歷切﹞\n【彭】𡔷聲也﹝詩之言𡔷聲者惟鼉𡔷逢逢毛曰逢逢和也逢逢埤蒼廣雅作韸韸高注淮南吕覽郭注山海經引詩皆作韸韸許無韸字彭即韸也東陽合韵也毛詩出車彭彭又四牡彭彭又駟騵彭彭又以車彭彭凡言彭彭皆謂馬即鄭風駟？旁旁之異文彭旁皆假借其正字則馬部之騯也言馬而假𡔷聲之字者其壯盛相似也齊風行人彭彭傳曰多皃亦盛意﹞从壴﹝𡔷省﹞从彡﹝从彡各本作彡聲今正从彡猶从三也指之列多略不過三故毛飾畫文之字作彡彭亦从彡也大司馬冬狩言三𡔷者四言𡔷三闋者一左傳曹劌亦言三𡔷雖未知每𡔷若干聲而从彡之意可見矣薄庚切古音在十部同旁﹞\n【嘉】美也﹝見釋詁又曰嘉善也周禮以嘉禮親萬民鄭曰嘉善也所以因人心所善者而爲之制按誩部曰譱吉也羊部曰美與善同意經有借假爲嘉者如大雅周頌毛傳皆曰假嘉也是也有借賀爲嘉者覲禮古文余一人嘉之今文嘉作賀是也﹞从壴﹝壴者陳樂也故嘉从壴﹞加聲﹝古牙切十七部﹞\n文五\n【鼓】郭也﹝城𩫖字俗作郭凡外障內曰郭自內盛滿出外亦曰郭郭廓正俗字𡔷郭㬪韵﹞春分之音萬物郭皮甲而出故曰𡔷﹝風俗通全用此說﹞从壴﹝𡔷必有？也﹞从屮又屮象𠂹飾又象其手擊之也﹝各本篆文作？此十四字作从支支象其手擊之也今正弓部弢下云从弓从屮又屮垂飾與𡔷同意則𡔷之从屮憭然矣弢𡔷皆从屮以象飾一象弓衣之飾一象𡔷？之飾也皆从又一象手執之一象手擊之也夢英所書郭氏佩觿皆作𡔷是也凡作鼓作皷作鼔者皆誤也从屮从又非从𠬢滑之𠬢後人譌刪弓衣之飾如紛綬是也𡔷？之飾如崇牙樹羽是也工戸切五部﹞周禮六𡔷靁𡔷八面靈𡔷六面路𡔷四面鼖𡔷皐𡔷晉𡔷皆㒳面﹝六𡔷見周禮𡔷人六面四面㒳面鄭與此同﹞凡𡔷之屬皆从𡔷\n【𪔐】籒文𡔷从古\n【鼛】大𡔷也﹝周禮作皐古音同在三部也𡔷人以皐𡔷𡔷役事韗人爲皐𡔷長尋有四尺倨句磬折毛傳鼛大𡔷也長一丈二尺﹞从𡔷咎聲﹝古勞切古音在三部﹞詩曰鼛𡔷不勝﹝不二徐同汲古閣作弗非也今類篇集韵宋刻說文皆作不大雅文今詩不作弗﹞\n【鼖】大𡔷謂之鼖﹝凡賁聲字多訓大如毛傳云墳大防也頒大首皃汾大也皆是卉聲與賁聲一也﹞鼖八尺而㒳面﹝韗人𡔷長八尺𡔷四尺中圍加三之一謂之鼖𡔷鄭曰大𡔷謂之鼖﹞㠯𡔷軍事﹝見𡔷人﹞从𡔷卉聲﹝鉉本改作賁省聲非也賁从貝卉聲微與文合韵冣近符分切十三部﹞\n【䩿】鼖或从革賁聲﹝鉉本改作賁不省非是大司馬職作賁𡔷即䩿之省也﹞\n【鼙】騎𡔷也﹝戴先生曰儀禮有朔鼙應鼙鼙者小𡔷與大𡔷爲節魯𡔷薛𡔷之圖圜者擊鼙方者擊𡔷後世不別設鼙以擊𡔷側當之作堂下之樂先擊朔鼙應鼙應之朔者始也所以引樂故又謂之𣌾𣌾之言引也朔鼙在西置𡔷北應鼙在東置𡔷南東方諸縣西鄕西方諸縣東鄕故也按大司馬云師帥執提旅帥執鼙大鄭曰提謂馬上𡔷有曲木提持𡔷立馬髦上者然則騎𡔷謂提非"},
{"n":"208-2","t":"謂鼙也許與大鄭異﹞从𡔷卑聲﹝部迷切十六部﹞\n【𪔳】𡔷聲也﹝此當云？？𡔷聲也篇韵良弓切其作？讀徒東徒冬二切者即？？之變也﹞从𡔷隆聲﹝徒冬切九部﹞\n【鼘】鼘鼘𡔷聲也﹝各本無鼘鼘二字今依韵會詩小雅商頌作淵淵魯頌作咽咽皆假借字也魯頌音義曰本又作鼝譌字也小雅傳曰淵淵𡔷聲也魯頌傳曰咽咽𡔷節也﹞从𡔷𣶒聲﹝烏玄切十二部﹞詩曰鼗𡔷鼘鼘﹝今商頌作鞉𡔷淵淵﹞\n【鼞】𡔷聲也﹝周禮注曰司馬法云𡔷聲不過閶鼙聲不過闒鐸聲不過琅音義曰閶吐剛反然則閶即鼞也投壷音義曰□鄭呼爲𡔷其聲高其音鏜鏜然鏜音吐郎反是則鏜亦鼞也上林賦金𡔷迭起鏗鎗闛鞈顏曰鏗鎗金聲闛鞈𡔷音闛亦鼞也楊雄賦闛？即閶？堂聲昌聲古通用耳﹞从𡔷堂聲﹝士郎切十部﹞詩曰擊𡔷其鼞﹝邶風文今詩作鏜金部曰鏜𡔷鐘聲也𡔷鐘謂擊鐘也字从金故曰鐘聲於𡔷言鏜爲假借按今金部鏜下作鐘𡔷之聲葢誤倒﹞\n【䶀】鼙聲也﹝鼙各本誤作𡔷今正司馬法曰鼙聲不過闒音義曰闒吐臘反劉湯荅反闒即䶀字也投壷音義曰○鄭呼爲鼙也其聲下其音榻榻然榻音吐臘反榻亦即䶀也史記上林賦鏗鎗鏜䶀漢書文選作闛鞈郭璞曰闛鞈𡔷音也此渾言之耳鼙亦𡔷也淮南兵略訓若聲之與響若鏜之與鞈高注鏜鞈𡔷鼙聲此謂鏜𡔷聲鞈鼙聲也﹞从𡔷合聲﹝徒合切七部按當依釋文吐臘反﹞\n【鞈】古文䶀从革﹝按革部有此字別爲訓後人誤移此增彼也﹞\n【𪔪】𡔷無聲也﹝上文皆言聲故以𡔷無聲廁於後﹞从𡔷咠聲﹝他叶切七部字又作？﹞\n【𪔕】𡔷鼙聲从𡔷缶聲﹝土盍切按缶聲不得土盍切明矣玉篇曰䵽𡔷聲也七盍切廣韵曰䵽𡔷聲也倉雜切皆即其字缶者去之譌去聲古或入侵部也然皆䶀之誤字耳今䶀之解說既更正則？篆可刪﹞\n文十重三\n【豈】還師振旅樂也﹝公羊傳曰出曰祠兵入曰振旅周禮大司樂曰王師大獻則令奏愷樂注曰大獻獻捷於祖愷樂獻功之樂鄭司農說以春秋晉文公敗楚於城濮傳曰振旅愷以入於晉按經傳豈皆作愷﹞一曰欲登也﹝各本作欲也登也多也字今刪正欲登者欲引而上也凡言豈者皆庶幾之䛐言幾至於此也故曰欲登曾子問周公曰豈不可注言是豈於禮不可按此謂於禮近於不可也漢書丙吉傳豈宜褒顯猶言葢庶幾宜褒顯也周漢文字用豈同此者甚多舉二事足以明矣欠部有𣢆字幸也文王世子注孔廟禮器𥓓有𩥉字意皆與豈相近𩥉即豈之變也豈本重難之䛐故引伸以爲疑䛐如召南傳曰豈不言有是也後人文字言豈者其意若今俚語之難道是與曾子問丙吉傳二豈字似若相反然其徘徊審顧之意一也﹞从豆﹝豆當作壴省二字豈爲獻功之樂壴者陳樂也﹞？省聲﹝？各本作微誤今依鉉本？下注語正墟豨切十五部按鉉豨作喜誤﹞凡豈之屬皆从豈\n【愷】康也﹝愷康雙聲釋詁曰康安也毛傳釋豈弟曰豈樂也弟易也按奏豈經傳多作愷愷樂毛詩亦作豈是二字互相假借也愷不入心部而入此者重以豈會意也詩又作凱"},
{"n":"209-1","t":"俗字也邶風傳曰凱風謂之南風樂夏之長養凱亦訓樂即愷字也﹞从豈心豈亦聲﹝苦亥切古音在十五部﹞\n【𧰙】汔也﹝汔各本作？無此字今正釋詁曰𧰙汔也孫炎曰汔近也民勞箋云汔幾也幾與𧰙同汔與訖同汔水涸也水涸則近於盡矣故引爲凡近之䛐木部杚平也亦摩近之義也𢆶部曰幾微也殆也然則見幾研幾字當作幾庶幾幾近字當作𧰙幾行而𧰙廢矣﹞訖事之樂也从豈﹝說从豈之意也終事之樂五角切如賔出奏陔公入奏驁是也終事之樂盧各切如言可與樂成是也其意一也故从豈訖與汔通﹞幾聲﹝按當云从豈幾幾亦聲渠稀切十五部﹞\n文三\n【豆】古食肉器也﹝考工記曰食一豆肉中人之食也左傳曰四𦫵爲豆周禮醢人掌四豆之食﹞从□﹝音圍象器之容也﹞象形﹝上一象幎也特牲籩巾以綌纁裏士昏醯醬二豆菹醢四豆兼巾之士喪"},
{"n":"209-2","t":"籩豆用布巾是也下一象？也祭統注曰鐙豆下跗是也？象骹也祭統曰夫人薦豆執校校者骹之假借字注云豆中央直者是也豆柄一而巳㒳之者望之則㒳也畫繪之法也考工記曰豆中縣注縣繩正豆之柄是也豆柄直立故豎侸豈字皆从豆徒𠋫切四部﹞凡豆之屬皆从豆\n【𤽋】古文豆﹝鍇本如此作玉篇亦曰？古文當近是﹞\n【梪】木豆謂之梪﹝𥼶器曰木豆謂之梪竹豆謂之籩瓦豆謂之登毛傳亦曰木曰豆所以薦菹醢也瓦曰登所以薦大羹也毛詩豆當作梪瓬人豆中縣豆本瓦器故木爲之則異其字韓𠡠𥓓爵鹿柤梪僞古文武成有梪﹞从木豆﹝豆亦聲徒𠋫切四部﹞\n【𧯷】蠡也﹝瓠部曰瓢蠡也然則？瓢也蠡說文三見斗部曰斡蠡柄也倂此及瓠部凡三見也蠡之言離方言曰劙解也一瓠離爲二故曰蠡鄭注鬯人云瓢謂瓢蠡也漢書以蠡測海張晏曰蠡瓠瓢也字皆借蠡九歎瓟㼖蠹於筐簏急就篇㼖𦫵參𦫵半巵觛方言㼖或謂之瓢或謂之簞或謂之𣟵則字皆从瓜王伯厚注急就云皇象𥓓本作盠李本作蠡廣韵齊薺韵皆有盠士昏禮四爵合巹注云合巹破匏也昏義亦作巹正義云以一瓠分爲㒳瓢巹者？之假借字巹从丞聲？从䒱聲故同音假借﹞从豆﹝此非豆而从豆者謂瓠可盛飮食略同豆﹞蒸省聲﹝艸部蒸或省火作䒱不云䒱聲者葢䒱字後出也古音在六部今音居隱切劉昌宗吕忱反語巳誤﹞\n【𧯦】豆屬﹝此本艸經之大豆黃卷也味甘平主濕痹筋攣厀痛唐本注云以大豆爲芽櫱生便乾之名爲黃卷靈樞曰腎病者宜食廣韵阮韵云？黃豆也﹞从豆﹝許言尗豆也象豆生之形也荅小豆也萁豆莖也藿尗之少也菽配鹽幽尗也然則尗與古食肉器同名故？？二字入豆部按豆即尗一語之轉周人之文皆言尗少言豆者惟戰國策張儀云韓地五穀所生非麥而豆史記作菽吳氏師道云古語衹稱菽漢以後方呼豆若然則？？字葢出漢製乎﹞𢍏聲﹝居願切廣韵求晚切十四部﹞\n【𧯡】豆飴也﹝飴米櫱煎也糱芽米也然則豆飴者芽豆煎爲飴也黑部？下曰讀若飴？之？方言飴謂之䬵𩜌謂之䭉郭注以豆㞕襍餳也𩜌即？字﹞从豆夗聲﹝一丸切按篇韵皆於月切"},
{"n":"210","t":"一丸非也十四部﹞\n【𢍪】禮器也﹝生民曰于豆于登釋器毛傳皆曰瓦豆謂之登毛云登薦大羹公食大夫禮大羹湆不和實于鐙登鐙皆假借字劉氏台拱曰詩爾雅皆作登釋文唐石經篇韵皆無豋字玉篇有？字俗製豋字改經非也﹞从𠬞持肉在豆上﹝會意﹞讀若鐙同﹝都縢切六部﹞\n文六重一﹝按？篆當次豆篆之下梪篆之上說解當云豆也乃合豆本陶瓬爲之故不云瓦豆也今非其次疑許本無此篆淺人妄增之籒文登作？又或益之肉成此字云从廾持肉在豆上亦非也\n【豊】行禮之器也﹝豐禮㬪韵﹞从豆象形﹝上象其形也林罕字源云上从？郭氏忠恕非之按說文之例成字者則曰从某假令上作？則不曰象形盧啟切十五部﹞凡豐之屬皆从豐讀與禮同\n【豑】爵之次弟也﹝爵者行禮之器故从豐有次弟故从弟爵之次弟若士虞禮主人廢爵主婦足爵賔長繶爵祭統玉爵獻卿瑤爵獻大夫散爵獻士及羣有司是也凡酒器皆曰爵則如禮運云宗廟之爵貴者獻以爵賤者獻以散尊者舉觶卑者舉角梓人云獻以爵而酬以觶是也﹞从豐弟﹝直質切按因堯典作平秩故爲此音耳當是弟亦聲也十五部﹞虞書曰﹝虞當作唐﹞平豑東作﹝堯典文今尙書作平秩史記作便程周禮鄭注引書作辨秩許作平豑豑葢壁中古文之字如此孔氏安國乃讀爲秩而古文家從之許存壁中之字如鄭注禮經存古文之字注周禮存故書之字也﹞\n文二\n【豐】豆之豐滿也﹝謂豆之大者也引伸之凡大皆曰豐方言曰豐大也凡物之大皃曰豐又曰朦尨豐也豐其通語也趙魏之郊燕之北鄙几大人謂之豐燕記豐人杼首燕趙之閒言圍大謂之豐許云豆之豐滿者以其引伸之義明其本義也周頌豐年傳曰豐大也然則豐年亦此字引伸之義而賈氏儀禮疏不得其解﹞从豆象形﹝𠁳象豆大也此與豐上象形同耳戴侗云唐本曰从豆从山？聲蜀本曰丰聲山取其高大按生部云丰艸盛丰丰也與豐音義皆同大射儀注曰豐其爲字从豆𠁳聲近似豆大而卑矣似鄭時有𠁳字但鄭注轉寫至今亦多譌誤𠁳聲之聲或是賸字儀徵阮氏元說？字瓦云豐字當是？聲而山象形豐字當是？聲而凵象形一从艸盛之？一从艸蔡之丯也玉裁按竝？竝丯說文無字如朁鬵字从兓聲蒜字从祘聲飆䯂字从猋聲驫聲？？字从林皆非無字者也則唐本蜀本未可遽信？戎切九部﹞一曰鄕飮酒有豐矦者﹝此別一義鄕當作禮與觚下觶下之誤同禮飮酒有豐矦謂鄕射燕大射公食大夫之豐也鄭言其形云似豆卑而大說者以爲若井鹿盧言其用於鄕射云所以承爵也於大射云以承尊也公食大夫之豐亦當是承爵燕禮之豐亦當是承尊皆各就其篇之文釋之禮但云豐許云豐矦者葢漢時說禮家之語漢律曆志王命作策豐㓝竹書紀年成王十九年黜豐矦阮諶曰豐國名也坐酒亡國崔駰酒箴曰豐矦沈湎荷罌負缶自戮於世圖形戒後李尤豐"},
{"n":"210-3","t":"矦銘曰豐矦荒謬醉亂迷迭乃象其形爲禮戒式後世傳之固無正說三君皆後漢人諶撰三禮圖者漢人傅會禮經有豐矦之說李尤以爲無正說鄭不之用許則襲禮家說也﹞凡豐之屬皆从豐\n【𣍈】古文豐\n【豔】好而長也﹝小雅毛傳曰美色曰豓方言豓美也宋衞晉鄭之閒曰豓美色爲豓按今人但訓美好而巳許必云好而長者爲其从豐也豐大也大與長義通詩言莊姜之美必先言碩人頎頎言魯莊之美必先言猗嗟昌兮頎若長兮所謂好而長也左傳㒳言美而豓此豓進於美之義人固有美而不豐滿者也毛傳及方言皆渾言之也﹞从豐豐大也﹝說从豐之意豐之本義無當於豓故舉其引伸之義﹞盇聲﹝以贍切八部﹞春秋傳曰美而豓﹝左傳桓元年文十六年文﹞\n文二重一\n【䖒】古陶器也﹝陶當作匋書多通用匋作瓦器也﹞从豆虍聲﹝許羈切按虍聲當在五部"},
{"n":"211","t":"而䖒戲轉入十六部十七部合音之理也﹞凡䖒之屬皆从䖒\n【𧇼】土鍪也﹝金部曰鍪鍑屬也鍑釜大口者廣雅鍑鍪？鬴也？即？字鍪金爲之？則土爲之鄭注周禮所謂黃堥也堥即鍪字鬲部曰秦名土釜曰？﹞从䖒号聲讀若鎬﹝胡到切二部﹞\n【𧈚】器也从䖒㿾㿾亦聲﹝直吕切五部﹞闕﹝此疑衍其義其形其聲皆具則無缺矣﹞\n文三\n【虍】虎文也象形﹝小徐曰象其文章屈曲也荒烏切五部﹞凡虍之屬皆从虍讀若春秋傳曰虍有餘﹝有譌字不可通疑是賈余餘勇之賈﹞\n【虞】騶虞也﹝騶虞山海經墨子作騶吾漢東方朔傳作騶牙皆同音假借字也﹞白虎黑文﹝見毛傳鄭志張逸問傳曰白虎黑文荅曰周史王會云按今王會篇文不具﹞尾長於身﹝見山海經﹞仁獸也食自死之"},
{"n":"211-1","t":"肉﹝毛傳曰騶虞義獸也白虎黑文不食生物有至信之德則應之許云仁獸不同者毛用古左氏修母致子之說許不從也哀十四年左傳服虔注云視明禮修而麟至思睿信立白虎擾言從義成則神龜在沼𦗟聦知止而名山出龍貌菾禮仁則鳳皇來儀此以昭九年傳云水官不修則龍不至故也毛云麟信而應禮又云騶虞義而應信又云鳳皇靈鳥仁瑞也正用古說許不从古說故麟騶虞皆謂之仁獸鳳謂之神鳥騶虞之仁何也以其不食生物食自死之肉也﹞从虍吳聲﹝五俱切按此字假借多而本義隱矣凡云樂也安也者娛之假借也凡云規度也者以爲度之假借也﹞詩曰于嗟乎騶虞﹝召南文五經異義今詩韓魯說騶虞天子掌鳥獸官古詩毛說騶虞義獸白虎異文食自死之肉不食生物人君有至信之德則應之周南終麟止召南終騶虞俱稱嗟歎之皆獸名謹按古山海經鄒書云騶虞獸說與毛詩同按許說詩从毛作說文則於从毛之中不从其義獸應信之說也鄒書葢謂鄒子書﹞\n【虙】虎皃﹝古伏羲字作虙五經文字引論語釋文云宓子賤姓虙文字譌舛轉"},
{"n":"211-2","t":"而爲宓故濟南伏生稱子賤之後也﹞从虍必聲﹝房六切按古音在十二部讀如密顏氏家訓云張揖孟康皆云虙伏古今字而皇甫謐帝王世紀云伏羲或謂之宓羲案諸經史緯𠊱遂無宓羲之號虙宓二字下俱爲必是以誤耳孔子弟子虙子賤即虙羲之後俗字亦爲宓今兖州永昌郡城東門子賤𥓓漢世所立云濟南伏生即子賤之後是虙之與伏古來通字誤以爲宓較可知矣顏語謂虙音房六切與伏音同而宓音綿一切與虙音殊故謂宓羲宓子賤皆誤字不知虙宓古音正同故虙羲或作宓羲其爲伏羲者如毛詩苾字韓詩作馥語之轉也宓子賤之當爲虙子賤則出黃門肊測而陸氏釋文張氏五經文字從之葢古未有作虙子賤者若論其同从必聲則作虙子賤亦無不可﹞\n【虔】虎行皃﹝釋詁大雅商頌傳皆曰虔固也商頌傳魯語注皆曰虔敬也左傳虔劉我邊陲注虔劉皆殺也方言虔慧也虔殺也虔謾也按方言不可盡知其說糾虔虔劉皆即釋詁虔固之義堅固者必敬堅固者乃能殺也堅固者虎行之皃也商頌箋虔椹也亦取堅固之意﹞从虍文聲﹝按聲當是衍字虎行"},
{"n":"211-3","t":"而箸其文此會意﹞讀若矝﹝渠焉切按矝从令聲亦作𥎊則虔古音當在十二十三部也﹞\n【虘】虎不柔不信也﹝剛暴矯詐﹞从虍且聲讀若䣜縣﹝昨何切按邑部曰䣜沛國縣也䣜覰皆虘聲然則古音本在五部沛人言䣜若昨何切此方言之異而虘讀同之﹞\n【虖】哮虖也﹝口部曰哮豕驚聲也唬虎聲通俗文曰虎聲謂之哮唬疑此哮虖當作哮唬漢書多假虖爲乎字﹞从虍乎聲﹝荒烏切五部﹞\n【虐】殘也﹝歹部曰殘賊也﹞从虍爪人﹝爪人補三字會意﹞虎足反爪人也﹝覆手曰爪虎反爪鄕外攫人是曰虐魚約切二部﹞\n【𧆱】古文虐如此\n【虨】虎文彪也﹝彪下曰虎文也二字雙聲假借作班漢書敘傳曰楚人謂虎班其子㠯爲號上文既曰楚人謂虎於檡矣此正當作楚人謂虎文班上林賦被班文史記作豳文李善曰班文虎豹之皮索隱引輿服志虎賁騎被虎文單衣按豳與虨同部之假借也班與虨同類之假借也錢氏大昕曰易象傳大人虎變其文炳也與下文蔚君爲韵蔚讀"},
{"n":"212","t":"如氳轉移冣近炳當爲虨則音義皆近﹞从虍彬聲﹝布還切古音在十三部與文部辬音義皆相近﹞\n【𧇽】鐘𡔷之柎也﹝木部曰柎咢足也靈臺有瞽傳皆曰植者曰虡橫者曰栒考工記曰梓人爲𥯗虡﹞飾爲猛獸﹝梓人曰臝屬恆有力而不能走其聲大而宏……若是者以爲鐘虡按𡔷虡當亦象臝屬也戴氏考工記圖曰虡所以負𥯗非以臝者羽者爲虡下之跗也引西京賦洪鐘萬鈞猛虡趪趪負筍業而餘怒乃奮翅而騰驤薛注云當筍下爲㒳飛獸以背負張揖注上林賦曰𧇽獸重百二十萬斤以俠鐘旁俠同夾此可見𧇽制師古改其注云以縣鐘則昧於古制矣廣韵引埤倉鐻樂器以夾鐘削木爲之與張注同今本廣韵作形似夾鐘則非矣又考上林賦擽飛虡廣韵引正作𧇽張揖曰飛𧇽天上神獸鹿頭龍身是長卿謂𧇽爲神獸許謂栒虡字飾以猛獸說不同也﹞从虍異象形﹝異各本作異非今正謂篆之中體象猛獸之狀非異畀二字也形字鉉本無非是﹞其下足﹝謂丌也丌者下基也𧇽之迫地者也其吕切五部﹞\n【鐻】𧇽或从金豦﹝或當作篆此亦丄部之例也周禮典庸器注橫者爲筍從者爲鐻釋文曰鐻舊本作此字今或作虡按經典鐻字衹此一處此字葢秦小篆李斯所作也秦始皇本紀收天下兵聚之咸陽銷以爲鐘鐻本篇引賈生論云銷鋒鑄鐻三輔黃圖曰始皇收天下兵銷以爲鐘鐻高三丈字皆正作鐻葢梓人爲𧇽本以木始皇乃易以金李斯小篆乃改爲从金豦聲之字司馬賦云千石之鐘萬石之鉅正謂秦物史記作鉅即鐻字之異者也鐘鐻與金人爲二事本紀賈論西都西京二賦三輔黃圖皆竝舉漢賈山傳陳項傳各舉其一學者或認爲一事非也典庸器經文作𧇽注文作鐻此鄭氏注經之通例如禮經經文作庿注文作廟周禮經文作眡注文作視皆是也﹞\n【𧆾】篆文𧇽﹝五經文字曰𧇽說文也虡𣜩省也然則虡爲𣜩字不用小篆而改省古文後人所增也﹞\n文九重三\n【虎】山獸之君从虍从儿﹝會意﹞虎足象人足也﹝巳上八字鉉本妄改張次"},
{"n":"212-2","t":"立復以鉉本改鍇本惟韵會如是此古本之眞也从儿韵會作从？此其誤巳久耳？部曰孔子曰在人下故詰屈謂人之股腳也虎之股腳似人故其字上虍下儿虍謂其文儿謂其足也說文龜頭黽頭似它頭燕尾似魚尾兔頭似㲋頭萈足似兔足能足彘足似鹿足㲋頭似兔足似鹿文義相同儿有其字故先言从儿而後言虎足象人足篆體改作？則象人足之云不可通顧氏藹吉乃疑虎下當从爪矣今正之凡篆虎字依𣜩體从儿爲是呼古切五部五部與十七部通故左氏陽虎論語作陽貨非一名一字也邢昺孫奭乃有虎名貨字之說﹞凡虎之屬皆从虎\n【𢋪】古文虎\n【𪊖】亦古文虎\n【𧈖】虎聲也﹝篇韵作？﹞从虎毄聲讀若隔﹝古覈切十六部﹞\n【䖑】白虎也从虎㫺省聲讀若鼏﹝昔當作冥字之誤也水部曰汨从水冥省聲玉篇曰？俗䖑字可證也又按漢書金日磾說者謂密低二音然則日聲可同密䖵部𧖅蜜同字禮古文鼏皆爲密則鼏密音同也今音䖑莫狄切﹞\n【䖔】䖑屬﹝釋獸甝白虎許"},
{"n":"212-3","t":"無甝䖔即甝也一說釋文云甝字林下甘反又亡狄反甘聲之字不能切亡狄甝與甝當是以一譌二未知孰是耳﹞从虎厺聲﹝呼濫切鉉等曰去非聲未詳按業韵之㹤怯亦音去劫切而血部之盇𣜩字多作盍葢厺盇二字古通去聲即盇聲也重讀爲呼濫切﹞\n【虪】黑虎也﹝釋獸曰？黑虎釋文曰？今作虪吳都賦曰虣甝虪﹞从虎儵聲﹝式竹切三部此舉形聲包會意也但形聲則言攸聲巳足如跾儵是也﹞\n【虦】虎竊毛謂之虦苗﹝苗今之貓字許書以苗爲貓也釋獸曰虎竊毛謂之虥貓按毛苗古同音苗亦曰毛如不毛之地是竊虥淺亦同音也具言之曰虦苗急言之則但曰苗詩言有貓有虎記言迎貓迎虎是也﹞从虎戔聲﹝昨閑切十四部﹞竊淺也﹝此於雙聲㬪韵求之必言此者嫌竊之本義謂盜自中出也大雅曰鞹？淺幭傳曰淺虎皮淺毛也言竊言淺一也釋鳥竊藍竊黃竊丹皆訓淺於六書爲假借不得云竊即淺字﹞\n【彪】虎文也﹝此與虨雙聲同義虎皮詩謂之虎如虎韔是也亦謂之文如文茵是也分別言之謂之淺如淺幭是也說文曰虍曰虨曰彪皆狀其文也班彪字伯皮此取虎文之義也﹞从虎彡﹝彡補句﹞彡﹝逗﹞象其文也﹝說从彡之意彡毛飾畫文也故虎文之字從之﹞\n【䖊】虎皃从虎乂聲﹝魚廢切十五部﹞\n【𣱤】虎皃﹝篇韵作？﹞从虎气聲﹝魚迄切十五部﹞\n【虓】虎鳴也﹝大雅闞如虓虎毛曰虓虎虎之自怒虓然按自怒猶盛怒也口部曰唬虎聲也虓與唬雙聲同義﹞从虎九聲﹝四字依韵會本在此許交切古音在三部﹞一曰師子﹝別義謂師子名虓也師獅正俗字釋獸曰狻麑如虦貓食虎豹郭曰即獅子也出西域按鹿部云狻麑獸也不云師子然則許意不同郭也東觀記曰順帝時疎勒王遣使文時詣闕獻獅子似虎正黃有䫇耏尾端茸毛其大如𣁬﹞\n【䖐】虎聲也﹝猶㹞爲犬吠聲﹞从虎斤聲﹝語斤切古音在十三部﹞\n【虩】易𡳐虎尾虩虩﹝𡳐九四爻辭今易虩虩作愬愬釋文曰愬愬子夏傳云恐懼貌馬本作虩虩云恐懼也說文同按震卦辭震來虩虩馬云恐懼貌鄭同馬鄭用費易許用孟易而字同義"},
{"n":"213-1","t":"同也﹞虩虩﹝二字今補﹞恐懼也﹝巳上引易而釋之﹞一曰蠅虎也﹝崔豹曰蠅虎蠅狐也形似蜘蛛而色灰白善捕蠅一名蠅蝗一名蠅豹﹞从虎﹝按此篆下先引經者以𡳐虎尾說字之从虎也﹞𡭴聲﹝許逆切古音在五部故易一作愬也﹞\n【虢】虎所攫畫明文也﹝攫者㕚所扟也畫者㕚所劃故有明文也虢字本義久廢罕有用者﹞从虎寽﹝各本衍聲字今正寽在十五部虢在五部非聲也𠬪部曰寽五指寽也虎所攫畫故从虎寽會意今音古伯切﹞\n【虒】委虒﹝㬪韵﹞虎之有角者也﹝虎無角故言者以別之廣韵曰虒似虎有角能行水中按韵會引說文羼以廣韵語非偁古之法﹞从虎厂聲﹝息移切十六部﹞\n【𧈜】黑虎也从虎騰聲﹝徒登切六部按此篆當與虪爲伍今非其次或轉寫失而補之或後人羼綴未可定也﹞\n文十五重二\n【虤】虎怒也从二虎﹝此與㹜㒳犬相齧也同意五閑切十四部﹞凡虤之屬皆从虤\n【䖜】㒳虎爭聲从虤从曰﹝會意﹞讀若憖﹝語巾切十二部﹞\n【贙】分別也﹝魏都賦蒹葭贙謂蒹葭茂密若爭地而生也釋獸之贙獸名也﹞从虤對爭貝﹝爭則分別矣﹞讀若回﹝古音在十五部今音胡畎切﹞\n文三\n【皿】飯食之用器也﹝飯汲古閣作飮誤孟子牲殺器皿趙注皿所以覆器者此謂皿爲幎之假借似非孟意﹞象形與豆同意﹝上象其能容中象其體下象其底也與豆略同而少異﹞凡皿之屬皆从皿讀若猛﹝按古孟猛皆讀如芒皿在十部今音武永切﹞\n【盂】飮器也﹝飮大徐及篇韵急就篇注作飯誤小徐及後漢書注御覽皆作飮不誤木部椲木也可屈爲杅者杅即盂之假借字既夕禮㒳敦㒳杅注杅盛湯漿公羊傳古者杅不穿何注杅飮水器孫卿子曰槃圓而水圓杅方而水方史記滑稽傳操一豚蹏酒一盂而祝後漢書孝明紀盂水脯糒而巳方言盂宋楚魏之閒或謂之盌又曰盂謂之柯又曰盂謂之㯸河濟之閒謂之䀂？又曰孟謂之銚銳﹞从皿亏聲﹝羽俱切五部﹞\n【盌】小？也﹝方言曰盌謂之盂或謂之銚銳又曰盌謂之櫂又曰椀謂之䀉﹞从皿夗聲﹝于夗皆坳曲意皆以形聲包會意也烏管切十四部﹞\n【盛】黍稷在器中㠯祀者也﹝盛者實於器中之名也故亦𧦝器爲盛如左傳旨酒一盛喪大記食粥於盛是也引伸爲凡豐滿之偁今人分平去古不分也如左傳盛服將朝盛音成本亦作成﹞从皿成聲﹝形聲包會意小徐無聲字會意兼形聲也氏征切十二部﹞\n【齍】黍稷器所㠯祀者﹝各本作黍稷在器以祀者則與盛義不別今从韵會本按周禮一書或兼言齍盛或單言齍單言盛皆言祭祀之事他事絕不言齍盛故許皆云以祀者兼言齍盛若甸師春人肆師小祝是也單言齍若大宗伯小宗伯大祝是也單言盛若饎人廩人是也小宗伯逆齍注云受饎人之盛以入然則齍盛可互偁也甸師注云秶稷也榖者稷爲長是以名云肆師注云秶六榖也大祝注云秶號謂黍稷皆有名號也春人注云齍盛謂黍稷稻粱之屬可盛以爲簠簋實經文齍字注三易爲秶而小宗伯六齍注云齍讀爲秶六秶謂六榖黍稷稻粱麥苽此則易齍爲秶之恉謂齍秶古今字也考毛詩甫田作齊亦作齍用古文禮記作秶盛用今文是則齍秶爲古今字憭然左傳作秶盛則用今字之始左傳曰絜秶豐盛毛曰器實曰齍在器曰盛鄭注周禮齍或專訓稷或訓黍稷稻粱盛則皆訓在器是則齍之與盛別者齍謂榖也盛謂在器也許則云器曰齍實之則曰盛似與毛鄭異葢許主說字其字从皿故謂其器可盛黍稷曰齍要之齍可盛黍稷而因謂其所盛黍稷曰齍凡文字故訓引伸每多如是說經與說字不相妨也﹞从皿？聲﹝？禾麥吐？上平也形聲包會意即夷切十五部﹞\n【䀁】小甌也﹝甌小盆也廣韵䀁抒水器也﹞从皿有聲讀若灰﹝灰有二聲古音皆在一部也今音于救切﹞一曰"},
{"n":"214-1","t":"若賄﹝賄从有聲古音亦在一部﹞\n【𥁓】䀁或从右﹝右聲也古亦在一部﹞\n【盧】盧飯器也﹝？部曰？盧飯器以桺爲之士昏禮注曰笲竹器而衣者如今之筥𥬔籚矣筥𥬔籚二物相似𥬔籚即？盧也方言𥰠趙魏之郊謂之去𥰠注盛飯筥也錢氏大昕曰去𥰠即？盧也﹞从皿𧆣聲﹝洛乎切五部﹞\n【𥃈】籒文盧\n【䀇】器也从缶皿古聲﹝公戸切五部﹞\n【盄】器也从皿弔聲﹝止遙切二部﹞\n【盎】盆也﹝釋器盎謂之缶注云盆也假借爲酒名周禮盎齊注曰盎猶翁也成而翁翁然葱白色如今酇白矣按翁者滃之假借滃滃猶泱泱也酒之成似之孟子盎於背趙曰其背盎盎然凡言盎然者皆謂盛以音假借也﹞从皿央聲﹝烏浪切十部﹞\n【㼜】盎或从瓦﹝莊子甕㼜大癭﹞\n【盆】盎也﹝廣雅盎謂之盆考工記盆實二鬴﹞从皿分聲﹝步奔切十三部﹞\n【㿾】器也从皿宁聲﹝直吕切五部？字從此﹞\n【盨】㯯盨﹝逗﹞負戴器也﹝㯯小桮也見匚"},
{"n":"214-2","t":"部此㯯盨之㯯乃別一義廣韵一送云㯯格木也三十六養云？載器也出埤蒼玉篇云？渠往切載器也載器皆當作戴器古載戴通用格木亦謂庋閣之木東方朔傳朔曰是寠數也師古曰寠數戴器也以盆盛物戴於頭者則以寠數薦之今賣白團餠人所用者也又楊敞傳鼠不容穴銜寠數師古曰寠數戴器也按寠數其羽山羽二反㯯盨渠往相庾二反㯯與寠雙聲盨與數雙聲㬪韵一語之轉也負戴器者謂藉以負戴物之器﹞从皿須聲﹝相庾切古音在四部﹞\n【䀊】器也﹝廣韵古巧切濁也苦絞切溫器也﹞从皿漻聲﹝古巧切古音在三部﹞\n【𥁑】拭器也﹝廣韵集韵類篇皆作拭許書以飾爲拭不出拭此作拭者說解中容不廢俗字抑後人改也可以㕞拭之器若今㕞子之類韓非所謂懷刷其是歟古㕞刷通用也今各本作械器非古本﹞从皿必聲﹝彌畢切十二部﹞\n【醯】酸也﹝酉部曰酸酢也關東謂酢曰酸周禮醯人掌共醯物﹞作醯㠯𩱙㠯酒﹝𩱙者𩱱或字﹞从𩱙酒竝省从皿皿器也﹝器者周禮所謂罋也呼雞切十六部﹞\n【盉】調味也﹝調聲曰龢調味曰盉今則和行而龢盉皆廢矣𩰲部曰鬻五味盉羹也﹞从皿﹝調味必於器中故从皿古器有名盉者因其可以盉羹而名之盉也廣川書跋引說文調味器也沾器字非﹞禾聲﹝戸戈切十七部﹞\n【益】饒也﹝食部曰饒飽也凡有餘曰饒易象傳曰風雷益君子以見善則遷有過則改﹞从水皿水皿﹝此水字今補﹞益之意也﹝說會意之恉伊昔切十六部﹞\n【盈】滿器也﹝滿器者謂人滿宁之如彉下云滿弩之滿水部溢下云器滿也則謂器中巳滿滿下云盈溢也則兼滿之巳滿而言許書之精嚴如此﹞从皿夃﹝秦以市買多得爲夃故从夃以成切十一部﹞\n【盡】器中空也﹝釋詁觳悉卒泯忽滅罄空畢罊殲拔殄盡也曲禮曰虛坐盡後實坐盡前即忍切俗作儘亦空義之引伸﹞从皿㶳聲﹝慈忍切十二部﹞\n【盅】器虛也﹝？部曰虛大？也引伸爲虛落今之墟字也又引伸爲空虛邶風其虛其邪毛曰虛虛也是其義也謂此虛字乃虛中之虛也盅虛字今作沖水部曰沖涌繇也則作沖"},
{"n":"215","t":"非也沖行而盅廢矣﹞从皿中聲﹝直弓切九部﹞老子曰道盅而用之﹝今道德經作沖﹞\n【盦】覆葢也﹝此與大部奄音義略同此謂器之葢也﹞从皿酓聲﹝烏合切七部合當作舍﹞\n【𥁕】仁也从皿㠯食囚也官溥說﹝凡云溫和溫柔溫暖者皆當作此字溫行而𥁕廢矣水部溫篆下但云水名不云一曰煗者許謂煗義自有囚皿字在也用此知日部昫日出溫也安㬮溫也㫱溫溼也火部煗溫也？以微火溫肉也金部銚溫器也䥝溫器也凡若此等皆作𥁕不作溫矣官溥者博訪通人之一也烏渾切十三部﹞\n【盥】澡手也﹝水部曰澡洒手也禮經多言盥內則每日進盥五日請浴三日具沐其閒面垢請靧足垢請洗是則古人每旦必洒手而洒面則不必旦旦爲之也大學有湯之盤即特牲內則之盥槃故其銘曰日日新凡洒手曰澡曰盥洒面曰頮濯髮曰沐洒身曰浴洒足曰洗﹞从臼水臨皿也﹝會意皿者禮經之所謂洗內則之所謂槃也內則注曰槃承盥水者禮經注曰洗承盥洗者棄水器也古玩切十四部﹞春秋傳曰奉匜？盥﹝左傳僖卄三年文匜者柄中有道可以注水內則亦云請沃盥沃者自上澆之盥者手受之而下流於槃故曰臼水臨皿此引傳說字形之意特牲經曰尸盥匜水實于槃中簞巾在門內之右注設盥水及巾尸尊不就洗又不揮謂不就洗故設匜水水實於匜匜實於槃也不揮故設巾巾實於簞也古之盥手者用匜澆手水下流於洗洒爵者用匜澆爵中覆水於洗盥連揮手令乾而已故禮經盥不言帨手尸尊則帨敬老則盥卒授巾也匜之水勺於罍少牢注曰凡設水用罍沃盥用枓禮在此也是則常用爲匜爲槃禮器爲枓爲洗又云洗者統洗爵而名之也設水之器禮器爲罍常用未聞﹞\n【盪】滌器也﹝水部曰滌洒也洒滌也此字从皿故訓滌器凡貯水於器中搖蕩之去滓或以磢垢瓦石和水吮？之皆曰盪盪者滌之甚者也易曰八卦相盪左傳震盪播越皆引伸之義郊特牲曰滌蕩其聲注滌蕩猶搖動也蕩者盪之假借﹞从皿湯聲﹝徒朗切十部﹞\n文二十五重三\n【𠙴】𠙴盧﹝㬪韵爲名﹞飯器﹝𠙴盧詳皿部盧下按皿部不言凵者單𧦝曰盧絫𧦝曰𠙴盧也﹞㠯桺作之象形﹝下侈上斂去魚切五部﹞凡𠙴之屬皆从𠙴\n【𥬔】𠙴或从竹去聲﹝按士昏禮注作𥬔籚廣韵曰𥬔飯器﹞\n文一重一\n【去】人相違也﹝違離也人離故从大大者人也﹞从大？聲﹝𠀉據切五部﹞凡去之屬皆从去\n【朅】去也﹝思元賦舊注劉逵蜀都賦注皆同按古人文章多云朅來猶往來也﹞从去曷聲﹝𠀉竭切十五部﹞\n【𡕮】去也从去夌聲讀若棘陵﹝力膺切六部按大徐刪棘字今按玉篇曰居力切又力膺切廣韵集韵皆兼入蒸職二韵一力膺切一紀力切葢許書本作讀若棘夌聲"},
{"n":"215-3","t":"而讀同棘一部與六部之合也或又讀若陵註陵於旁而小徐㒳存之﹞\n文三\n【血】祭所薦牲血也﹝肉部曰？血祭肉也爨部曰釁血祭也郊特牲曰毛血吿幽全之物也注幽謂血也毛詩血以吿殺膋以𦫵臭此皆血祭之事按不言人血者爲其字从皿人血不可入於皿故言祭所薦牲血然則人何以亦名血也以物之名加之人古者茹毛飮血用血報神因製血字而用加之人﹞从皿﹝皿者周禮珠槃玉敦之類﹞一象血形﹝在皿中也呼決切十二部﹞凡血之屬皆从血\n【衁】血也﹝易歸妹上六女承筐無實士刲羊無血左傳晉筮繇曰士刲羊亦無衁也女承筐亦無況也正義曰易言血而此言衁故杜知衁是血也﹞从血亾聲﹝呼光切十部﹞春秋傳曰士刲羊亦無衁也﹝左僖十五年文﹞\n【衃】凝血也﹝素問赤如衃血者死注衃血謂敗惡凝聚之血色赤黑也﹞从血不聲﹝芳杯切古音在一部﹞\n【𧗁】气液也﹝此字各書皆假津爲之津行而？廢矣水部曰液？也﹞从血𦘔聲﹝將鄰切十一部﹞\n【𧖨】定息也﹝心部曰息喘也喘定曰？﹞从血甹省聲讀若亭﹝特丁切十一部﹞\n【衄】鼻出血也﹝素問曰鼻衄又脾移熱於肝則爲驚衄按諸書用挫衄者縮朒字之假借也縮朒者退卻之意也﹞从血丑聲﹝女六切三部﹞\n【𧗕】腫血也﹝腫癰也停滯之血則爲？周禮注曰潰瘍癰而含膿血者﹞从血䢉省聲﹝奴冬切九部﹞\n【膿】俗？从肉農聲﹝周禮注如此作﹞\n【𧖺】血醢也﹝以血爲醢故字从血﹞从血䏙聲﹝䏙聲當作从䏙此以會意兼形聲也肉部曰䏙肉汁滓也按醢多汁則曰䏙醢以血爲醢則曰？醢其多汁汪郎相似也故从䏙而䏙亦聲他感切八部﹞禮有？醢﹝各本禮下有記誤今依韵會本禮經周禮皆云醓醢非出於記也許書言禮有柶禮有刷巾禮有奠祭禮有縉緣皆謂禮經﹞㠯牛乾脯粱𥶶鹽酒也﹝醢人注曰作醢及臡者必先膊乾其肉乃後莝之襍以粱麴及鹽漬以美酒塗置甀中百日則成矣其作法許鄭正同鄭槩云膊乾其肉許云牛乾脯者鄭緫釋諸醢臡許單釋醓醢舉一以見例也經牛醢不言牛他醢臡不言醓立文錯見也以牛乾脯粱𥶶鹽酒則非血醢矣其謂之？醢何也禮經醓即？之變醓醢用牛乾脯粱𥶶鹽酒閉之甀中令其汁汪郎然是曰肉汁滓是曰䏙醢宜矣而許時禮經作？醢則假借血醢之字也故許引禮經而釋？醢非？之本訓猶圛下引商書曰圛而又釋之堲下引唐書堲讒而又釋之非圛堲之本義﹞\n【𧗎】醢也从血菹聲﹝醢人注曰凡醯醬所和細切爲韲全物若䐑爲菹少儀曰麋鹿爲菹野豕爲軒皆䐑而不切麇爲辟雞兔爲宛脾皆䐑而切之切葱若薤實之醯以柔之由此言之則韲菹之稱菜肉通按菹亦爲肉稱故其字又作？从血菹會意也从血猶从肉也側余切五部﹞\n【𧗘】？或从缶﹝从缶者菹醢必？諸器中而成也？？二篆又見艸部後人增之耳玉篇艸部無之當刪彼存此﹞\n【𧗇】㠯血有所刏涂祭也﹝詳刀部刏"},
{"n":"216-2","t":"下𧗇葢亦刏字之異者﹞从血幾聲﹝渠稀切十五部﹞\n【卹】憂也﹝憂當作𢝊𢝊愁也釋詁曰恤憂也卹與心部恤音義皆同古書多用卹字後人多改爲恤如比部引周書無毖于卹潘岳藉田賦惟榖之卹李注引書惟刑之卹今尙書卹皆作恤是也﹞从血卪聲﹝辛聿切古音在十二部﹞一曰鮮少也﹝此別一義卹與惜雙聲鮮少可惜也鮮當作尟﹞\n【衋】傷痛也﹝某氏注尙書亦云衋然痛傷其心﹞从血聿﹝聿者所以書也血聿者取披瀝之意﹞皕聲﹝皕讀若逼在第一部﹞周書曰民㒺不衋傷心﹝酒誥文﹞讀若憘﹝心部無憘喜部有憙而義不相近按當作譆言部曰譆痛也音義皆近許其切一部今許力切﹞\n【䘓】羊凝血也﹝釋名曰血䐄以血作之䐄即䘓字也陶氏注本艸宋帝時太官作血䘓庖人削藕皮誤落血中遂皆散不凝陶所云血䘓即劉之血䐄也按必系諸羊者惟羊血供飮食前云衁血也衃凝血也皆謂人至？𧗇䘓三字乃言牲血此許書嚴人物之辨也﹞从血臽聲﹝苦紺切八部﹞\n【䀍】䘓"},
{"n":"216-3","t":"或从贛﹝依小徐及玉篇﹞\n【盇】覆也﹝皿中有血而上覆之覆必大於下故从大艸部之葢从盇會意訓苫覆之引伸耳今則葢行而盇廢矣曷何也凡言何不者急言之亦曰何是以釋言云曷盇也鄭注論語云盇何不也盇古音在十五部故爲曷之假借又爲葢之諧聲今入七八部爲閉口音非古也﹞从血大聲﹝此以形聲包會意大徐刪聲非也今胡臘切其形𣜩變作盍﹞\n【衊】污血也﹝漢文三王傳污衊宗室孟康曰衊音漫﹞从血蔑聲﹝莫結切十五部﹞\n文十五重三﹝按卹衋二篆當上屬？篆巳上皆人事也？？䘓當以類廁焉\n【丶】有所絕止丶而識之也﹝按此於六書爲指事凡物有分別事有可不意所存主心識其處者皆是非專謂讀書止輒乙其處也知庾切古音在四部﹞凡丶之屬皆从丶\n【主】鐙中火主也﹝釋器瓦豆謂之登郭曰即膏鐙也膏鐙說文金部之鐙錠二字也其形如豆今之鐙盞是"},
{"n":"217","t":"也上爲盌盛膏而？火是爲主其形甚微而明照一室引伸假借爲臣主賔主之主﹞？象形﹝謂象鐙形﹞从丶﹝謂火主﹞丶亦聲﹝之庾切古音在四部按？主古今字主炷亦古今字凡主人主意字本當作？今假主爲？而？廢矣假主爲？則不得不別造鐙炷字正如假左爲𠂇不得不別造佐爲左也﹞\n【咅】相與語唾而不受也﹝今俗有此﹞从丶从否﹝不部曰否不也从丶否者主於不然也﹞丶亦聲﹝？各本作否非今正㕻韵書皆入侯部或字从豆聲豆與？同部周易蔀斗主爲韵蔀正㕻聲也天口切四部其形𣜩作咅﹞\n【㰯】咅或从豆欠﹝欠者口气也豆者聲也﹞\n文三重一\n說文解字第五篇上\n錢塘梁玉繩校字\n"}
]