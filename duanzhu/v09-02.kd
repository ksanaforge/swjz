[
{"n":"","t":"﻿\n說文解字第九篇下\n金壇段玉裁注\n【山】宣也謂能宣𢿱气生萬物也﹝九字依莊子釋文訂𢿱當作𢽳﹞有石而高象形﹝所閒切十四部﹞凡山之屬皆从山\n【嶽】東岱﹝見下﹞南靃﹝南靃者衡山也在今湖南衡州府衡山縣西北風俗通曰衡山一名霍山爾雅．釋山曰霍山爲南嶽尚書大傳白虎通皆舉霍山毛傳則曰南嶽衡許宗毛者也曰南霍正皆謂今湖南之衡山即漢．地理志長沙國湘南縣東南之禹貢衡山也封禪書漢武帝元封四年巡南郡至江陵而東登禮灊之天柱山號曰南嶽此郭景純所謂武帝以衡山遼曠移其神於天柱者葢自是天柱始有霍山之名而衡山不曰霍山矣許言霍者從其朔偁也天柱山者今安徽六安州霍山縣南之霍山是也﹞西𡼙﹝見下﹞北恒﹝爾雅曰恒山爲北嶽毛傳曰北嶽恒禹貢職方之恒山也在今直𣜩(*)省定州曲陽縣﹞中大室﹝大各本作泰今正古書大字俗或讀他葢切改爲太又改爲泰葢不可盡正矣爾雅曰嵩高爲中嶽封禪書郊祀志皆曰中嶽嵩高也按禹貢曰外方左傳曰大室國語曰崇山崇之字亦作崈亦作嵩故崇山亦曰崈高山亦曰嵩高山地理志潁川郡崈高縣武帝置以奉大室山是爲中岳古文以崇高爲外方山也大室崇高錯舉可見一山數名即今河南——(*)河南府登封縣北之嵩山也﹞王者之所㠯巡狩所至﹝㠯用也王者所用至此而巡狩也巡狩者巡所守也天子適諸侯曰巡狩按堯典二月至于岱宗五月至于南嶽八月至于西嶽十有一月至于北嶽不言中嶽也而封禪書郊祀志述堯典皆云中嶽嵩高也何氏注公羊則偁堯典而補其文曰還至嵩如初禮應劭風俗通則曰中嶽嵩高也王者所居故不巡焉其說乖異﹞从山獄聲﹝五角切三部﹞\n【𡶓】古文象高形﹝今字作岳古文之變﹞\n【岱】大山也﹝大作太者俗改也域中冣大之山故曰大山作太作泰皆俗釋山曰泰山爲東嶽毛傳曰東嶽岱堯典至于岱宗封禪書郊祀志曰岱宗泰山也禹貢職方皆曰岱在今山東泰安府泰安縣北﹞从山代聲﹝徒耐切一部﹞\n【㠀】海中往往有山可依止曰㠀﹝禹貢鳥夷皮服某氏傳讀爲㠀與馬鄭注如字不同衞包徑改經爲㠀字非也﹞从山鳥聲﹝韵會作鳥省聲非﹞讀若詩曰蔦與女蘿﹝小雅．頍弁文都晧切二部玉篇丁了多老二切﹞\n【峱】峱山也﹝舊奪峱字也字今補三字句﹞在齊地﹝上文五嶽不言在者人所共知不待言也齊風還曰遭我乎峱之閒兮傳曰峱峱山也地理志引作嶩師古云亦作巙(**)音皆乃高反﹞从山狃聲﹝奴刀切古音在三部﹞詩曰遭我于峱之閒兮﹝今詩于作乎漢書作虖﹞\n【嶧】葛嶧山也﹝地理志東海郡下邳葛嶧山在西古文以爲嶧陽郡國志下邳國下邳縣葛嶧山本嶧陽山按今在江蘇省淮安府邳州西北六里非山東兖州府鄒縣東南二十五里之繹山也魯頌𠈃有鳧繹傳曰繹繹山也左傳邾文公十遷于繹杜云繹邾邑魯國鄒縣北有繹山哀七年邾衆𠈃于繹杜云繹邾山也史記秦始皇上鄒嶧山刻石頌功德地理志魯國騶縣嶧山在北此山字作繹从糸不从山與東海葛嶧山字从山不同史記作鄒嶧漢志作嶧山乃譌字也秦時石刻字作繹﹞在東海下邳﹝此用永平以前地志也﹞从山睪聲﹝羊益切古音在五部﹞夏書曰嶧陽孤桐﹝禹貢．靑州文﹞\n【嵎】封嵎之山也在吳楚之閒𣷪芒之國﹝魯語孔子曰防風氏者汪芒氏之君也守封嵎之山者也韋云封封山嵎嵎山——在今吳郡永安縣按據許則封嵎乃一山名耳今封嵎二山在浙江省湖州府武康縣東實一山也楚當依玉篇作越邑部曰在夏爲防風氏在殷爲汪芒氏孔子謂防風氏爲汪芒氏之君者以今釋古之例謂夏之防風氏其國在殷之汪芒氏也﹞从山禺聲﹝噳俱切四部﹞\n【嶷】九嶷山也舜所葬﹝海內經南方蒼梧之𠀉蒼梧之淵其中有九嶷山舜之所葬在長沙零陵畍中郭云山今在零陵營道縣南其山九溪皆相似故云九疑古者總名其地爲蒼梧也﹞在零陵營道﹝山在今湖南永州府寧遠縣南六十里桂陽州藍山縣西南五十里﹞从山疑聲﹝語其切一部按諸書多作九疑惟山海經作嶷音疑而郭注亦作九疑﹞\n【𡼐】𡼐山也﹝禹貢岷山道江夏本紀作汶山封禪書曰瀆山蜀之汶山也﹞在蜀湔氐西徼外﹝地理志蜀郡湔氐道禹貢崏山在西徼外江水所出郡國志同今四川直𣜩茂州西北有湔氐廢縣𡼐山在茂州西北五百里江水所出即隴山之南首連峯千里不絕蜀西之山皆𡼐也水部曰江水出蜀湔氐徼外𡼐山入海﹞从山𢽹聲﹝武巾切古音在十三部按此篆省作崏𣜩變作汶作文作㞶作𡹋俗作㟩作岷漢蜀郡有汶江道漢元鼎六年置汶山郡亦作文山郡汶文皆即𡼐字之叚借也𦒱工記貉踰汶則𣦸自謂魯北之水殷敬順乃疑爲岷江殊誤﹞\n【㞦】㞦山也﹝三字句各本無㞦字淺人所刪乃使文理不完許書之例以說解釋文字若㞦篆爲文字㞦山也爲說解淺人往往氾謂複字而刪之如髦篆下云髦髮也巂篆下云巂周河篆江篆下云河水江水皆刪一字今皆補正玉篇廣韵皆曰女㞦山名按中山經曰中次九經岷山之首曰女"},
{"n":"443-1","t":"几之山凡岷山之首自女几之山至于賈超之山凡十六山許立文𡼐㞦系聯與山經合豈古本作女㞦山與﹞或曰溺水之所出﹝溺各本作弱誤今正水部曰溺水自張掖刪丹西至酒泉合黎餘波入于流沙桑欽說不云出女㞦山也此云或曰者廣異聞按集韵類篇引說文山名一曰女㞦山弱水所出與今本異恐未可從﹞从山几聲﹝居履切十五部﹞\n【巀】巀𡾦山也﹝四字句﹞在左馮翊池陽﹝左字各本無今補地理志左馮翊池陽惠帝四年置巀嶭山在北漢池陽故城在今陝西西安府三原縣西北二十里嵯峨山在西安府涇陽縣北四十里即巀嶭山也巀嶭嵳峩語音之轉本謂山𡺲皃因以爲山名也楊雄長楊賦曰椓巀嶭而爲弋﹞从山𢧵聲﹝才葛切十五部按語轉爲嵳﹞\n【𡾦】巀𡾦山也从山辥聲﹝五曷切十五部按語轉爲峩﹞\n【嵏】九嵏山也在左馮翊谷口﹝左字各本無今補地理志曰左馮翊谷口九嵏山在西谷口故城今在西安府醴泉縣東北七十里九嵏山今在縣東北五十里有九夆俱峻﹞从山㚇聲﹝子紅切九部按此篆各本在嶢𡸤二篆之後非其次今依玉篇次弟正又按古書皆作嵕山在左﹞\n【𡼀】崋山也在弘農華陰﹝地理志京兆尹華陰大華山在南豫州山郡國志弘農郡華陰故屬京兆有大華山漢之華陰今陝西同州府華陰縣是其地泰華山在縣南十里即西嶽也﹞从山𠌶聲﹝各本作𦾓省聲今正𦾓即𠌶聲也胡化切古音在五部按西嶽字各書皆作華華行而崋廢矣漢𥓓多有从山者﹞\n【崞】崞山也在鴈門﹝地理志鴈門郡領縣十四有崞縣葢以山名縣也不言某縣者略也今崞縣故城在山西直𣜩代州崞縣西三十五里崞山在縣西南四十里﹞从山𩫖聲﹝古博切五部﹞\n【崵】首崵山也在遼西﹝各本無首字今依玉篇及伯夷列傳正義王貢兩龔鮑傳注所引正地理志遼西郡令支有孤竹城郡國志同應劭曰故伯夷國按許意首崵山即伯夷叔齊餓於首陽之下也馬融注論語曹大家注幽通賦戴延之西征記說夷齊首陽各不同﹞从山昜聲﹝與章切十部﹞一曰"},
{"n":"443-3","t":"嵎銕崵谷也﹝銕宋本作鐵此即堯典之嵎夷暘谷也土部引書宅嵎夷日部引書暘谷皆謂古文尚書也此云嵎銕崵谷則今文尚書也堯典釋文曰尚書𦒱靈曜及史記作禺銕尚書正義曰夏侯等書宅嵎夷爲宅嵎䥫夏本紀索隱曰嵎夷今文尚書及帝命驗並作禺䥫凡緯書皆同今文尚書金部曰銕古文鐵﹞\n【岵】山有艸木也﹝艸舊作草誤今正有當作無釋山曰多草木岵無草木峐釋名曰山有草木曰岵岵怙也人所怙取以爲事用也山無草木曰屺屺圮也無所出生也許書同爾雅釋名吳都賦岡岵童用字亦宗爾雅而毛詩．魏風傳曰山無草木曰岵山有草木曰屺與爾雅互異竊謂毛詩所據爲長岵之言瓠落也屺之言荄滋也岵有陽道故以言父無父何怙也屺有陰道故以言母無母何恃也毛又曰父尚義母尚恩則屬辭之意可見矣許宗毛者也疑有無字本同毛後人易之﹞从山古聲﹝侯古切五部﹞詩曰陟彼岵兮﹝魏風．陟岵﹞\n【屺】山無艸木也﹝無當作有﹞从山己聲﹝墟里切一部釋山作峐三蒼字林聲類並云峐即屺字音起﹞詩曰陟彼屺兮﹝魏風．陟岵﹞\n【嶨】山多大石也﹝釋山曰多大石礐許所據字从山也廣韵引爾雅字亦从山許石部有礐訓石聲與此義別﹞从山學省聲﹝胡角切三部﹞\n【嶅】山多小石也﹝釋山曰多小石磝許所據字从山也魯有具敖二山晉師在敖鄗二山之間敖葢即嶅字以多小石得名﹞从山敖聲﹝五交切二部﹞\n【岨】石戴土也﹝周南．卷耳曰陟彼𥕅矣本亦作砠釋山曰石戴土謂之崔嵬土戴石爲岨毛傳云崔嵬土山之戴石者石山戴土曰砠二文互異而義則一戴者增益也釋山謂用石戴於土上毛謂土而戴之以石釋山謂用土戴於石上毛謂石而戴之以土以絲衣戴弁例之則毛之立文爲善矣石在上則高不平故曰崔嵬土在上則雨水沮洳故曰岨許於嵬下同毛此岨下亦同毛也詩爾雅作砠許作岨主謂山故字从山重土故不从石﹞从山且聲﹝七余切五部﹞詩曰陟彼岨矣\n【岡】山脊也﹝釋山曰山脊岡周南傳曰山脊曰岡﹞从山网聲﹝古郞切十部﹞\n【岑】山小而高﹝釋山曰山小而高曰岑釋名曰岑嶃也嶃然也﹞从山今聲﹝鉏箴切七部﹞\n【崟】山之岑崟也﹝子虛賦岑崟參差日月蔽虧又楊雄蜀都賦張衡南都賦皆有嶜岑字李善讀爲岑崟﹞从山金聲﹝魚音切七部﹞\n【崒】崒﹝此複舉字之未刪者﹞危高也﹝言危殆之高也釋山曰崒者厜㕒厜㕒亦作嵳峩按小雅．十月之交箋曰崒者崔嵬是鄭所據爾雅厜㕒作崔嵬也惟土山戴石故易崩耳漸漸之石曰漸漸之石維其卒矣箋云卒者崔嵬也謂山巓之末也是鄭謂卒爲崒之假借字子虛賦隆崇𡷏崒﹞从山卒聲﹝醉綏切十五部按廣韵六術崒慈卹切六脂嶉醉綏切大徐誤也﹞\n【巒】山小而銳﹝釋山曰巒山墮說者謂爲一條許於巒墮別爲二條毛公釋嶞亦不云巒也葢爾雅巒嶞二物許云山小而銳巒之解也毛云山之隋隋小者嶞之解也後儒合爲一者非是劉淵林注蜀都賦曰巒山長而狹也一曰山小而銳也兼用爾雅說文而爾雅之讀與毛許異矣﹞从山䜌聲﹝洛官切十四部﹞\n【密】山如堂者﹝土部曰堂殿也釋山曰山如堂者密郭引尸子松栢之鼠不知堂密之有美樅按密主謂山假爲精密字而本義廢矣﹞从山宓聲﹝美畢切十二部按廣韵密下引說文山脊也𡶇下云山形如堂葢有誤玉篇云𡶇同密﹞\n【岫】山有穴也﹝有字各本奪今依文𨕖．張景陽襍．詩注補有穴之山謂之岫非山穴謂之岫也東京賦王鮪岫居薛解云山有穴曰岫然則岫居言居有穴之山﹞从山由聲﹝似又切三部﹞【𥥉】籒文从穴\n【𡺲】高也﹝高上當有陖字轉寫奪之耳高者崇也陖者陗高也凡斗上曰陗𡺲从陖則義與陖同同一高而有危高陖高尢高短而高巍高大而高之別大雅崧高維嶽駿極于天傳曰駿大也中庸孔子閒居注皆曰峻高大也然則大雅之駿用叚借字﹞从山陖聲﹝此舉形聲包會意私閏切十三部﹞\n【峻】𡺲或省﹝今經典作此字﹞\n【嶞】山之嶞嶞者﹝周頌曰嶞山喬嶽毛傳曰嶞山山之嶞嶞小者也嶞嶞狹長之皃凡圜而長者謂之隋圜方而長者謂之隋方字或作橢毛傳方銎曰斨隋銎曰斧鄭注月令曰隋曰竇方曰窖注禮噐曰棜禁如今方案隋長隋長皆用隋字爾雅鰿貝小而橢平準書食貨志三曰復小橢之皆用橢字此說山則用嶞字疑當同毛傳作嶞嶞小者今奪小字耳嶞嶞疑當作隋隋隋即墮字詩釋文曰嶞字又作墮﹞从山憜省聲讀若相推落之墮﹝徒果切十七部﹞\n【嶘】尢高也﹝乙部曰尢者異也京部曰尤者異於凡也尢高謂之嶘今字作㟞﹞从山棧聲﹝士限切十四部﹞\n【𡽈】山短而高也﹝而字舊無今依廣韵補短高者不長而高也不長故从𡲬𡲬者無尾也無尾之物則短張揖上林賦注曰崛崎斗絕也﹞从山𡲬聲﹝衢勿切十五部𡲬省作崛﹞\n【崇】山大而高也﹝各本作巍高也三字今正大雅崧高維嶽釋山毛傳皆曰山大而高曰崧孔子閒居引詩崧作嵩釋名作山大而高曰嵩崧嵩二形皆即崇之異體韋注國語云古通用崇字太平御覽及徐鉉皆引其語詩序曰崇𠀉萬物得極其高大也此崇之故訓也河東賦瞰帝唐之嵩高眽隆周之大寧嵩高即崇高也漢𥓓曰如山如岳嵩如不傾謂崇而不"},
{"n":"445","t":"傾也中嶽禹貢謂之外方秦名大室漢武帝始謂之崇高山因以山下戸三百爲之奉邑名曰崇高縣武帝紀郊祀志地理志封禪書可證崇字地里志作崈體之小異耳史漢或崇嵩錯出要無礙爲一字惟後漢書．靈帝紀熹平五年復崇高山爲嵩高山語大可疑證以東觀紀堂谿典請雨因上言改之名爲嵩高山是則非復崇高爲嵩高乃改崇高爲嵩高葢其時六書之學不明謂嵩與崇別而改之沿至今日尚仍其誤李賢注云前書武帝祠中嶽改嵩高爲崇高前書未嘗有此文武帝改大室爲崇高武帝以前但曰大室不曰嵩高也崇高本非中嶽之專偁故淺人以崇爲氾辭嵩爲中嶽强生分別許造說文不取嵩崧字葢其時固憭然也崇之引伸爲凡高之偁大雅福祿來崇傳曰崇重也禮經崇酒注崇充也邶風崇朝其雨傳曰崇終也皆音近假借○或問釋山嵩高爲中嶽非古名嵩高之證與曰嵩即崇字封禪書曰秦有大室祠大室嵩高也此謂秦之大室即漢之崇高也釋山之嵩高葢漢人語非本經故許嶽字下言大室不言崇高﹞从山宗聲﹝鉏弓切九部此篆舊在岊篆之後解云嵬高也必轉寫之"},
{"n":"445-1","t":"誤今依玉篇移其次依毛傳釋名易其解﹞\n【𡿋】巍高也从山蠆聲﹝虫部作蠆毒蟲也从虫上象形依𣜩體从虫从萬則誤﹞讀若厲﹝力制切十五部玉篇廣韵作巁云巍也﹞\n【𡃫】厓也﹝各本作岸也今依太平御覽所引正厂部曰厓者山邊也厓亦謂之巖故厂下云山石之厓巖人可居也戰國䇿巖下有貫珠者漢書遊於巖廊之上皆謂殿下小屋如厓巖之下可居也天子之堂九尺諸侯七尺其上曰巖廊其下曰巖下﹞从山﹝山部之巖主謂山厓石部之礹主謂積石﹞𠪘聲﹝五緘切八部按此篆之上舊有峯篆乃大徐所增古衹用夆夆啎也﹞\n【嵒】山巖也﹝西京賦曰下嶄巖以喦齬﹞从山品聲﹝大徐無聲按喦與石部之碞別五咸切七部﹞讀若吟\n【𡼊】𡼊𡽕﹝逗曡韵字也﹞山皃也﹝各本舛誤今依全書通例補正西京賦曰上林岑以壘㠑按壘㠑即𡼊𡽕也﹞从山絫聲﹝落猥切十五部俗作𡻭按二篆同在十五部則應作𡿜纍聲﹞\n【𡽕】𡼊𡽕也从山聲﹝徂賄切十五部文𨕖篇韵皆作㠑﹞\n【𡷥】山皃一曰山名从山吿聲﹝古到切篇韵皆口沃切三部﹞\n【𡽃】山皃从山隓聲﹝徒果切十七部按隓者小篆文之𡐦也嶞从隋者从𡐦之省也是則𡽃嶞葢一字不當爲二﹞\n【嵯】𡾑峨﹝逗二字各本無今依全書通例補﹞山皃﹝釋山厜㕒又作嵳峩﹞从山𢀩聲﹝昨何切十七部﹞\n【峨】嵯峨也从山我聲﹝五何切十七部﹞\n【崝】崝嶸﹝逗﹞山皃也﹝各本不完今補方言曰崝高也郭云崝嵤高峻之皃也崝今字作崢﹞从山靑聲﹝七耕切十一部按七耕當作士耕﹞\n【嶸】崝嶸也从山榮聲﹝戸萌切十一部亦作嵤﹞\n【𡷨】𡷨谷也﹝三字句各本刪𡷨字今補廣韵曰𡷨口莖切或作硎谷名在麗山昔秦密種瓜處按秦冬月種瓜谷中溫處瓜實因使諸生往視說之發機阬諸生事見尚書正義所引衞宏詔定古文官書．序漢書．儒林傳注藝文類聚卷八十七同而師古作阬谷正義及類聚作硎谷實則𡷨谷也﹞从山巠聲﹝戸經切十一部﹞\n【𡹔】山壞也﹝引伸之天子死曰𡹔﹞从山朋聲﹝方滕切六部按𣜩體山在朋上﹞\n【𨹹】古文从𨸏\n【岪】山脅道也﹝脅者㒳𦜶也山如人體其㒳㫄曰脅水經注曰江水又東逕赤岬城引淮南子徬徨於山岬之㫄注云岬山脅也楚辭．招隱士云坱兮圠山曲𡶒王注云盤結屈也結屈許書作詰詘山脅之道然也﹞从山弗聲﹝符勿切十五部﹞\n【嵍】山名﹝按此篆許書本無後人增之許書果有是山則當廁於山名之類矣顏氏家訓柏人城東有山世或呼爲宣務山予讀柏人城內漢桓帝時所立𥓓銘云上有巏嵍王喬所仙巏字遂無所出嵍字依諸字書即旄𠀉之旄也嵍字字林一音忘付反今依附俗名當音權務經典釋文曰字林有堥亡周反一音毛堥𠀉也又有嵍亡附反一音毛亦云嵍𠀉也據顏陸之書字林乃有嵍字則許書之本無此顯然矣旄𠀉見詩爾雅曰前高曰旄𠀉劉成國曰如馬舉頭垂髦依字林嵍𠀉即旄𠀉乃𠀉名非山名也﹞从山敄聲﹝亡遇切古音在三部﹞\n【嶢】焦嶢山高皃﹝楊雄傳曰泰山之高不嶕嶢則不能浡滃雲而散歊蒸嶕古衹作焦﹞从山堯聲﹝古僚切二部﹞\n【𡸤】山𡺲也从山戕聲﹝慈良切十部﹞\n【岊】陬隅﹝𨸏部曰隅者陬也陬者隅也孟子虎負嵎是知隅者高山之卪也嵎即隅字趙注曰虎依陬而怒﹞高山之卪也﹝卪各本作節今正山之卪曰岊猶竹卪曰節木卪曰科厄也劉逵注吳都賦引此謂之許氏記字﹞从山卪﹝會意卪亦聲子結切十二部﹞\n【崔】大高也﹝齊風南山崔崔傳曰崔崔高大也此云大高未知孰是嵬下曰山石崔嵬高而不平也亦即毛傳之土山戴石曰崔嵬也﹞从山隹聲﹝聲字鉉無今補胙回切十五部按小徐無此篆大徐此篆在部末非其次玉篇亦本無崔字於部末補之疑許葢本無此莊子山林之畏隹隹即今之崔也但人部有催手部有摧則山部當有崔矣﹞\n\n文五十三﹝今刪峯則五十二\t重四\n【屾】二山也﹝此說義而形在是如𤤴之例﹞凡屾之屬皆从屾闕﹝此闕謂闕其讀若也今音所臻切恐是肊說﹞\n【嵞】會稽山也﹝左傳禹會諸矦於塗山執玉帛者萬國魯語昔禹致羣神於會稽之山防風氏後至禹殺而戮之二傳所說正是一事故云嵞山即會稽山嵞塗古今字故今左傳作塗封禪書云管仲曰禹封泰山禪會稽吳越春秋曰禹登茅山以朝羣臣乃大會計更名茅山爲會稽封禪書又云秦幷天下自殽以東名山五大室恒山太山會稽湘山劉向上封事曰禹葬會稽葢大禹以前名嵞山大禹以後則名會稽山故許以今名釋古名也杜注左傳云塗山在壽春東北非古說也會稽山在今浙江省紹興府治東南十二里﹞一曰九江當涂也民俗㠯辛壬癸甲之日嫁娶﹝一曰者別一義謂嵞山在九江當塗也地理志九江郡當塗應劭曰禹所娶塗山氏國也郡國志九江郡屬縣有當塗有平阿平阿有塗山按平阿本當塗地漢當塗即今安徽省鳳陽府懷遠縣縣東南有塗山非今在江南太平府治之當塗也咎繇謨曰予創若時娶于塗山辛壬癸甲鄭注云登用之年始娶于塗山氏三宿而爲帝所命治水水經注引呂氏春秋禹娶塗山氏女不以私害公自辛至甲四日復往治水故江淮之俗以辛壬癸甲爲嫁娶日也許云當塗民俗以辛壬癸甲之日嫁娶正與呂覽合鄭注尚書亦同呂覽尚書辛壬癸甲言娶塗山所歷之四日也縣之名當塗者葢以嵞山得名嵞塗古今字﹞从屾余聲﹝同都切五部﹞虞書曰予娶嵞山﹝咎繇謨文合二句爲一句如東方昌矣之類此證後說也﹞\n文二\n【屵】岸高也﹝屵之言䡾䡾然也廣韵高山狀﹞从山厂厂亦聲﹝五葛切十四十五部﹞凡屵之屬皆从屵\n【岸】水厓洒而高者﹝各本無洒字今依爾雅補釋𠀉曰望厓洒而高岸夷上洒下不漘李巡曰夷上平上洒下陗下故名漘孫炎曰平上陗下故名曰漘不者葢衍字據李孫之釋漘則知李孫之釋岸亦必曰陗下而高上也陗下者謂其體斗陗平上高上者謂其顚有崔嵬平坦之不同嵬下曰高不平也對夷上言也洒釋爲陗者洒即陖之假借二字古音同𨸏部曰陖者陗高也陗者陖也凡斗立不可上曰陗詩新臺有洒傳曰洒高峻也峻同陖郭景純昧於其義乃釋高曰陖陖非高之謂也釋洒曰水深水之深淺何與於厓不得冠以望厓矣爾雅言厓許言水厓者申爾雅之說別於山邊之厓也衞風淇則有岸小雅高岸爲谷其本義也大雅誕先登于岸傳曰岸高位也其引伸之義也箋云岸訟也小雅小宛傳曰岸訟也此皆借岸爲犴獄字也﹞从屵干聲﹝五旰切十四部﹞\n【崖】高邊也﹝辵部曰邊行垂崖也土部曰垂者遠邊也按垂爲遠邊崖爲高邊邊之義謂行於此二者此二者因名邊矣其字从屵也故爲高邊﹞从屵圭聲﹝五佳切十六部此與厂部之厓義別﹞\n【嵟】高也﹝玉篇曰亦作陮按𨸏部曰陮隗高也義同字異﹞从屵隹聲﹝都回切十五部玉篇徒罪切﹞\n【𡺮】𡹔也﹝列子．黃帝篇目所偏視晉國爵之口所偏肥晉國黜之殷敬順釋文云肥皮美切說文字林皆作𡺮又作圮皆毁也按古肥與非通口所偏肥猶云口所偏非耳不必援此也𡺮與圮亦"},
{"n":"447","t":"非一字﹞从屵肥）聲﹝符鄙切十五部﹞\n【嶏】𡹔聲从屵配聲讀若費﹝蒲𣳚切十五部按此葢即𡺮之或體耳玉篇有𡺮無嶏可證廣韵𠊓佩切﹞\n\n文六\n【广】因厂爲屋也﹝厂各本作广誤今正厂者山石之厓巖因之爲屋是曰广廣韵𤥎儼二韵及昌黎集注皆作因巖可證因巖即因厂也﹞从厂﹝各本無此二字今補﹞象對刺高屋之形﹝刺各本作剌今正讀七亦切謂對面高屋森聳上刺也首畫象巖上有屋﹞凡广之屬皆从广讀若儼然之儼﹝魚儉切八部﹞\n【府】文書臧也﹝文書所藏之處曰府引伸之爲府史胥徒之府周禮府六人史十有二人注云府治藏史掌書者又大宰以八法治官府注云百官所居曰府﹞从广付聲﹝方矩切古音在四部﹞\n【廱】天子饗㱃辟廱﹝饗飮謂鄕飮酒也食部曰饗者鄕人飮酒也辟廱者天子之學也在郊禮記．文王世子曰凡大合樂必遂養老天子視學設三老五更羣老之席位焉注云以鄕飮酒禮言之席位之處則三老如賔五更如介羣老如衆賔必也又云遂養老者用大合樂之明日也鄕飮酒鄕射之禮明日乃息司正徴唯所欲以吿於先生君子可也是養老之象類是則天子養老之禮即鄕飮酒之禮水部泮下曰諸侯鄕射之宫鄕謂鄕飮酒射謂鄕射魯頌泮宫箋云在泮飮酒者徵先生君子與之行飮酒之禮而因以謀事也永錫難老者長賜之冣壽考如王制所云八十月吿存九十日有秩也是則天子諸侯養老皆用鄕飮酒禮韓詩說辟廱所以教天下春射秋饗尊事三老五更許但云饗飮者舉鄕飮以該鄕射也大雅曰於樂辟廱毛傳曰辟廱水旋𠀉如璧以節觀者也魯頌傳曰天子辟廱諸侯泮宮五經異義公羊說天子三諸侯二天子有靈臺以觀天文有時臺以觀四時施化囿臺觀鳥獸魚鼈諸侯當有時臺囿臺諸侯卑不得觀天文無靈臺皆在國之東南二十五里東南少陽用事萬物著見用二十五里者吉行五十里朝行暮反也韓詩說辟雝者天子之學圎如璧壅之以水示圎言辟取辟有德不言辟水言辟雝者取其廱和也所以教天下春射秋饗尊事三老五更在南方七里之內立明堂於中五經之文所藏處葢以茅草取其潔淸也左氏說天子靈臺在太廟之中壅之靈沼謂之辟廱諸侯有觀臺亦在廟中皆以望嘉祥也毛詩說靈臺下足以監視靈者精也神之精明稱靈故稱臺曰靈臺稱囿曰靈囿沼曰靈沼謹按公羊傳左氏說皆無明文說各無以正之玄之聞也禮記．王制天子命之教然後爲學在公宮之左大學在郊天子曰辟廱諸侯曰泮宮天子將出征受命於祖受成於學出征執有罪反釋奠於學以訊馘吿然則太學即辟廱也詩頌．泮水云既作泮宮淮夷攸服矯矯虎臣在泮獻馘淑問如皋陶在泮獻囚此復與辟廱同義之證也大雅．靈臺一篇之詩有靈臺有靈囿有靈沼有辟廱其如是也則辟廱及三靈皆同處在郊矣囿也沼也同言靈於臺下爲囿爲沼可知小學在公宮之左大學在西郊王者相變之宜衆家之說各不昭晢當然於郊差近之耳在廟則遠矣王制與詩其言察察亦足以明之矣﹞从广雝聲﹝於容切九部﹞\n【庠】禮官養老夏曰校殷曰庠周曰序﹝孟子．滕文公篇曰夏曰校殷曰序周曰庠史記．儒林傳同漢書．儒林傳則云夏曰校殷曰庠周曰序許同漢書疑今孟子史記有誤孟子曰庠者養也﹞从广𦍋聲﹝似陽切十部﹞\n【廬】寄也秋冬去春夏居﹝大雅于時廬旅毛傳曰廬寄也小雅中田有廬箋云中田田中也農人作廬焉以便其田事春秋宣十五年公羊傳注曰一夫受田百畝公田十畝廬舍二畝半凡爲田一頃十二畝半八家而九頃共爲一井在田曰廬在邑曰里春夏出田秋冬入𠈃城郭漢食貨志曰一井八家共之各受私田百畝公田十畝是爲八百八十畮餘二十畮以爲廬舍在野曰廬在邑曰里春令民畢出在壄冬則畢入其詩曰四之日舉止同我婦子𩝉彼南畮又曰十月蟋蟀入我牀下嗟我婦子聿爲改歲入此室處所以順陰陽僃寇賊習禮文也孟子曰五畝之宅趙注廬井邑居各二畝半以爲宅冬入𠈃城二畝半故爲五畝也按許意廬與下文廛義互相足在野曰廬在邑曰廛皆二畝半也引伸之凡寄居之處皆曰廬周禮十里有廬廬有飮食左傳立戴公以廬於曹吾儕小人皆有闔廬以避燥溼寒暑皆是﹞从广盧聲﹝古亦與盧相假借力居切五部﹞\n【庭】宮中也﹝下文曰中庭則此當曰中宮俗倒之耳中宮宮之中如詩之中林林中也廴部曰廷中朝也朝不屋故不从广宮者室也室之中曰庭詩曰殖殖其庭曰子有廷內曰洒掃庭內檀弓孔子哭子路於中庭注曰寢中庭也凡經有謂堂下爲庭者如三分庭一在南正當作廷爲義相近爾雅釋詁詩大田韓奕閔予小子傳曰庭直也引伸之義也庭者正直之處也﹞从广廷聲﹝特丁切十一部﹞\n【𢊺】中庭也﹝中庭者庭之中也月令中央土其祀中𩅸注曰中𩅸猶中室也古者複穴是以名室爲𩅸正義引庾蔚之云複者謂地上累土爲之穴則穿地也複穴皆開其上取明故雨𩅸之是以後因名室爲中𩅸也按釋名曰室中央曰中𩅸古者𥨍穴後室之𩅸當今之棟下直室之中古者𩅸下之處也月令呂覽鄭劉皆作中𩅸許則𩅸謂屋水流𢊺謂中室畫分二字葢既有宮室以後則𩅸在屋垂而屋中謂之𢊺以存古釋宮曰杗𢊺謂之梁葢言室內之制賦家所謂藻井其是與﹞从广畱聲﹝力救切三部﹞\n【庉】樓牆也﹝樓者重屋也﹞从广屯聲﹝徒損切十三部﹞\n【庌】廡也从广牙聲﹝五下切古音在五部﹞周禮曰夏庌馬﹝夏官．圉師職文注曰故書庌爲訝鄭司農云當爲庌玄謂庌廡也廡所以庇馬涼也按許亦用仲師說﹞\n【廡】堂周屋也﹝各本作堂下元應引作堂周屋曰廡今從之釋名曰大屋曰廡幽冀人謂之庌說與許異許謂堂之四𠣘爲屋也洪範晉語蕃廡皆假廡爲𣟒也﹞从广𣟒聲﹝文甫切五部﹞\n【𢋑】籒文从舞﹝舞聲﹞\n【㢚】廡也从广虜聲讀若鹵﹝郞古切五部﹞\n【庖】廚也﹝王制三爲充君之庖注曰庖今之廚也周禮．庖人注曰庖之言苞也苞裹肉曰苞苴﹞从广包聲﹝薄交切古音在三部﹞\n【廚】庖室也﹝室各本作屋今依御覽﹞从广尌聲﹝直株切古音在四部﹞\n【庫】兵車臧也﹝此庫之本義也引伸之凡貯物舍皆曰庫﹞从車在广下﹝會意車亦聲苦故切五部﹞\n【廏】馬舍也从广㲃聲﹝居又切三部﹞周禮曰馬有二百十四匹爲𢋁𢋁有僕夫﹝四當爲六字之誤也夏官．校人曰乘馬一師四圉三乘爲皁皁一趣馬三皁爲𣪠𣪠一馭夫六𣪠爲廏廏一僕夫六廏成校校有左右注曰二耦爲乘四匹也自乘至廏其數二百一十六匹易乾爲馬此應乾之策也﹞\n【𠤙】古文从九﹝此从古文叀而九聲也﹞\n【序】東西牆也﹝釋宮曰東西牆謂之序按堂上以東西牆爲介禮經謂階上序端之南曰序南謂正堂近序之處曰東序西序古假杼爲序尚書大傳天子賁庸諸侯疏杼鄭注云牆謂之庸杼亦牆也李善文選注引雒書天準聽天球河圖在東杼又攵部曰次弟謂之敘經傳多假序爲敘周禮儀禮序字注多釋爲次弟是也又周頌繼序思不忘傳曰序緒也此謂序爲緒之假借字﹞从广予聲﹝徐呂切五部﹞\n【廦】牆也﹝與土部之壁音義同﹞从广辟聲﹝比激切十六部﹞\n【廣】殿之大屋也﹝土部曰堂殿也倉頡篇曰殿大堂也廣雅曰堂堭合殿也殿謂堂無四壁漢書．胡建傳注無四壁曰堂皇是也覆乎上者曰屋無四壁而上有大覆葢其所通者宏遠矣是曰廣引伸之爲凡大之偁詩六月雝傳皆曰廣大也﹞从广黃聲﹝古晃切十部﹞\n【廥】芻稾之臧也﹝天官書其南衆星曰廥積如淳漢書注曰芻稾積爲廥也史記正義曰芻稾六星在天苑西主積稾草者﹞从广會聲﹝古外切十五部﹞\n【庾】水漕倉也﹝漢書．孝文紀應劭注同謂水轉穀至而倉之也﹞从广臾聲﹝以主切古音在四部﹞一曰倉無屋者﹝無屋無上覆者也小雅．楚茨傳曰露積曰庾甫田箋云庾露積穀也周語野有庾積韋注庾露積穀也釋名說同胡廣漢官解詁云在邑曰倉在野曰庾﹞\n【庰】蔽也﹝此與尸部之屛義同而所謂各異此字从广謂屋之隱蔽者也廣雅曰圊圂庰廁也急就篇曰屛廁淸溷糞土壤屛與庰通溷與圂通圊與淸通下文云廁淸也則庰亦謂廁戰國策云宋王鑄諸侯之象使侍屛匽周禮注云匽路廁也﹞从广幷聲﹝必郢切十一部﹞\n【廁】淸也﹝淸圊古今字釋名曰廁言人雜廁在上非一也或曰溷言溷濁也或曰圊言至穢之處宜常修治使潔淸也按凡云雜廁者猶云溷雜急就篇說文敘皆曰分別部居不雜廁是也古多假廁爲側如史記．張釋之傳北臨廁漢書．汲黯傳上踞廁視之是也﹞从广則聲﹝初吏切一部﹞\n【廛】二畝半也一家之凥﹝二各本作一凥各本作居今正按說巳見廬篆注合漢食貨志公羊傳何注詩南山箋孟子梁惠王篇趙注知古者在野曰廬在邑曰里各二畝半趙注尤明里即廛也詩伐檀毛傳曰一夫之居曰廛遂人夫一廛先鄭云廛居也後鄭云廛城邑之居載師以廛里任國中之地後鄭云廛里者若今云邑居廛民居之區域也里居也毛鄭皆未明言二畝半要其意同也許於廬不曰二畝半於廛曰二畝半以錯見互足﹞从广里八土﹝里者凥也八土猶分土也亦謂八夫同井也以四字會意直連切十四部﹞\n【㡲】屋牡瓦也﹝牡各本作牝也各本作下今正廣韵二十七刪曰屋牡瓦名是也屋瓦下載者曰牝昌邑王傳之版瓦也上覆者曰牡玉篇㼧牡瓦也㼧廣雅作㼿今俗猶以圓而上覆之瓦曰𤭁㡲之言似環也㼧之言似筩也﹞一曰維綱也﹝糸部曰縜持綱紐也㡲與縜音相近﹞从广𩰎省聲讀若環﹝戸關切十四部﹞\n【𢊕】屋階中會也﹝謂㒳階之中湊也西京賦曰刊層平堂設切厓隒今之階隒石必長石居中㒳邊鬬合篇韵皆作屋中會無階字非是﹞从广悤聲﹝倉紅切廣韵又作孔切九部﹞\n【㢋】廣也﹝上文殿之大屋曰廣矣此廣則其引伸之義也凡讀說文者必知斯例而後無所庢廣雅曰㢋大也今人曰侈斂古字作㢋廉﹞从广侈聲﹝尺氏切古音在十七部﹞春秋國語曰俠溝而㢋我﹝吳語王孫雒曰齊宋徐夷曰吳既敗矣將夾溝而㢋我韋注㫄擊曰㢋按㫄擊者開拓自廣之意也夾古書多作俠﹞\n【廉】仄也﹝此與廣爲對文謂偪仄也廉之言斂也堂之邊曰廉天子之堂九尺諸侯七尺大夫五尺士三尺堂邊皆如其高賈子曰廉遠地則堂高廉近地則堂卑是也堂邊有隅有棱故曰廉廉隅也又曰廉棱也引伸之爲淸也儉也嚴利也許以仄晐之仄者圻咢陖陗之謂今之筭法謂邊曰廉謂角曰隅﹞从广兼聲﹝力兼切七部﹞\n【㢉】開"},
{"n":"449-2","t":"張屋也﹝謂屋之開張者也﹞从广秅聲﹝宅加切古音在五部今字作䅊殊誤﹞濟陰有㢉縣﹝地理志濟陰郡有秺孟康音妒此古音也﹞\n【龐】高屋也﹝謂屋之高者也故字从广引伸之爲凡高大之偁小雅四牡龐龐傳曰龐龐充實也﹞从广龍聲﹝薄江切九部詩音義鹿同反徐扶公反﹞\n【底】山凥也﹝凥各本譌作居今正山當作止字之誤也字从广故曰止凥玉篇曰底止也下也廣韵曰底下也止也皆本說文釋詁曰底止也又曰底止徯待也晉語戾久將底注曰底止也左傳．昭元年勿使有所壅閉湫底服注底止也杜注底滯也楚語夫民氣縱則底底則滯注曰底箸也按底訓止與厂部厎訓柔石引伸之訓致也至也迥別俗書多亂之小雅伊于胡厎箋云厎至也俗本多作胡底﹞一曰下也﹝下爲底上爲葢今俗語如是與前一義相足高唐賦曰不見其底虛聞松聲列子無底之谷名曰歸墟﹞从广氐聲﹝都禮切十五部按釋詁替戾底厎尼定曷遏止也釋文及唐石經不誤郭注厎義見詩傳謂靡所厎止伊于胡厎傳曰厎至也郭又引國語戾久將底此爲底字作注也釋文底音丁禮反厎音之視反今薺旨二韵區別亦如是﹞\n【庢】礙止也﹝石部曰礙者止也凡庢礙當作此字今俗作窒礙非也七發曰發怒庢沓言水初發怒礙止而涌沸也又右扶風有盩庢縣山曲曰盩水曲曰庢﹞从广至聲﹝陟栗切十二部﹞\n【廮】安止也从广嬰聲﹝於郢切十一部﹞鉅鹿有廮陶縣﹝地理志郡國志同﹞\n【𢇷】舍也﹝詩召南．甘棠曰召伯所茇傳曰茇草舍也周禮．大司馬中夏敎茇舍注云茇讀如萊沛之沛茇舍草止之也軍有草止之法按許書艸部茇艸根也此𢇷訓舍也與毛鄭說異以其字从艸从广別之耳同音故義相因茇𢇷實古今字也毛傳又云草行曰跋跋即茇之假借字漢禮樂志拔蘭堂拔舍止也即茇之假借字﹞从广犮聲﹝蒲撥切十五部﹞詩曰召伯所𢇷﹝此葢用三家詩字作𢇷故與毛作茇訓草舍異﹞\n【庳】中伏舍﹝謂高其兩㫄而中低伏之舍也﹞从广卑聲﹝便俾切十六部﹞一曰屋卑﹝卑各本作庳今依韵會訂左傳曰宮室卑庳引伸之凡卑皆曰庳周禮其民豐肉而庳﹞或讀若逋﹝雙聲﹞\n【庇】蔭也﹝蔭艸侌也引伸之爲凡覆庇之偁釋言曰庇休蔭也﹞从广比聲﹝必至切十五部按周禮注庀具也左傳國語亦有庀字注或云具也或云治也攷周禮故書庀作比許從故書故說文無庀﹞\n【庶】屋下衆也﹝諸家皆曰庶衆也許獨云屋下衆者以其字从广也釋言曰庶侈也侈鄭箋作䏧此引伸之義又引伸之釋言曰庶幸也詩．素冠傳同又釋言曰庶幾尚也﹞从广炗﹝光取衆盛之意商署切五部﹞炗古文灮字﹝見火部﹞\n【庤】儲置屋下也﹝庤與偫音義同云置屋下者以其字从广也周頌庤乃錢鎛傳曰庤具也﹞从广寺聲﹝直里切一部﹞\n【廙】行屋也﹝行屋所謂幄也許書巾部無幄篆周禮帷幕幄帟注云四合象宮室曰幄王所居之帳也疏引顏延之纂要四合象官曰幄巾部曰帳張也木部曰橦者帳柱也帳有梁柱可移徙如今之蒙古包之類廙字本義如是魏晉後用爲翼字如魏丁廙字敬禮是用爲小心翼翼字也篇韵皆曰廙敬也﹞从广異聲﹝與職切一部﹞\n【廔】屋麗廔也﹝麗廔讀如離婁二音囧字下曰窻牖麗廔闓明也長門賦靈光殿賦皆作離樓謂在屋在牆囱牖穿通之皃玉篇作蠡廔﹞从广婁聲﹝洛矦切四部﹞一曰所㠯穜也﹝所㠯二字各本奪今補穜之用切謂以廔貯穀播穜於地也木部曰𣒃穜樓也廣韵耬種具也皆即廔字﹞\n【㢈】屋從上傾下也﹝㢈之下推也﹞从广隹聲﹝都回切十五部﹞\n【廢】屋頓也﹝頓之言鈍謂屋鈍置無居之者也引伸之凡鈍置皆曰廢淮南覽冥訓四極廢高注廢頓也古謂存之爲置棄之爲廢亦謂存之爲廢棄之爲置公羊傳曰去其有聲者廢其無聲者鄭曰廢置也于去聲者爲廢謂廢畱不去也左傳廢六關王肅家語作置六關淮南子舜葬蒼梧不變其肆高注不煩巿井之所廢莊子曰廢一於堂廢一於室仲尼弟子列傳子貢好廢居與時轉貨貨殖列傳作廢箸鬻財徐廣曰箸猶居也讀如貯廢之爲置如徂之爲存苦之爲快亂之爲治去之爲藏﹞从广發聲﹝方肺切十五部古可入聲﹞\n【庮】久屋朽木﹝朽同"},
{"n":"450-2","t":"㱙見歹部周禮．內饔牛夜鳴則庮先鄭云庮朽木臭也內則鄭注云庮惡臭也引春秋傳一薫一庮許說同先鄭久屋而後有朽木故字从广﹞从广酉聲﹝與久切三部﹞周禮曰牛夜鳴則庮臭如朽木\n【廑】少劣之凥﹝凥舊作居誤今正少劣之居故从广引伸之義與人部之僅同古多用廑爲僅亦用爲勤字文選．長楊賦注引古今字詁曰厪今勤字﹞从广堇聲﹝巨斤切十三部﹞\n【廟】尊先祖皃也﹝尊其先祖而以是儀皃之故曰宗廟諸書皆曰廟皃也祭法注云廟之言皃也宗廟者先祖之尊皃也古者廟以祀先祖凡神不爲廟也爲神立廟者始三代以後﹞从广朝聲﹝聲字葢衍古文从苗爲形聲小篆从广朝謂居之與朝廷同尊者爲會意眉召切二部﹞\n【庿】古文﹝見禮經十七篇凡十七篇皆作庿注皆作廟﹞\n【㡹】人相依㡹也从广且聲﹝子余切五部按篇韵皆七賜切則與且聲不相應廣雅無㡹有㢀音七賜切玉篇㡹字亦不次於援引說文之處疑許本無㡹﹞\n【𢉥】屋迫也﹝𢉥之"},
{"n":"450-3","t":"言遏也﹞从广曷聲﹝於歇切十五部﹞\n【㡿】卻屋也﹝卻屋者謂開拓其屋使廣也與上屋迫成反對廣韵引作卻行也非是卻屋之義引伸之爲𢇛逐爲充𢇛魏都賦注引倉頡曰𢇛廣也又引伸爲指𢇛穀梁．僖五年傳曰目晉矦𢇛殺是也﹞从广屰聲﹝廣韵引無聲字非是昌石切古音在五部俗作厈作斥幾不成字﹞\n【廞】陳輿服於庭也﹝周禮故書廞爲淫鄭司農云淫讀爲廞廞陳也許說同先鄭釋詁曰廞興也後鄭注周禮云廞興也興作之說同爾雅按易淫爲廞古音同在七部也釋廞爲興古六部七部合音也﹞从广欽聲讀若歆﹝許今切七部﹞\n【廫】空虛也从广膠聲﹝此今之寥字洛蕭切古音在三部﹞\n\n文四十九重三\n【厂】山石之厓巖人可凥﹝凥舊作居今正厓山邊也巖者厓也人可居者謂其下可居也屋其上則謂之广﹞象形﹝謂象嵌空可居之形呼旱切十四部﹞凡厂之屬皆从厂\n\n\n<【厈】籒文从干﹝象形而从干聲﹞\n\n<【厓】山邊也﹝高邊則曰崖﹞从厂圭聲﹝五佳切十六部﹞\n\n<【厜】𠪪㕒﹝逗﹞山顚也﹝顚者頂也俗造巓字唐風作首陽之巓謬甚釋山曰崒者𠪪㕒又作𠪉𠩙又作嵳峩許書釋嵳峩曰山皃釋𠪪㕒曰山頂不曰同字也﹞从厂𡍮聲﹝𡛷宜切古音在十七部﹞\n【㕒】𠪪㕒也从厂義聲﹝魚爲切古音在十七部﹞\n【𠪚】崟也﹝崟者山之岑崟也﹞一曰地名﹝葢公羊傳殽之嶔巖是也嶔葢即𠪚字﹞从厂𣪏聲﹝魚音切古音在八部𣜩作𠪚﹞\n【厬】仄出泉也﹝小雅有洌氿泉釋水曰氿泉穴出穴出仄出也毛傳側出曰氿泉按側出泉之字詩爾雅作氿許作厬水醮之字今爾雅作厬許作氿正互相易水部氿篆下引爾雅水醮曰氿則知許所據與今本絕異水厓枯土爲氿字側出泉當作厬字矣﹞从厂晷聲讀若軌﹝居洧切古音在三部讀如九氿亦讀如九是以二字通用﹞\n【厎】柔石也﹝柔石石之精細者鄭注禹貢曰厲摩刀刃石也精者曰砥尚書大傳其桷天子斲其材而礱之加密石焉注曰礱厲之也密石砥之也按厎者砥之正字後人乃謂砥爲正字厎與砥異用强爲分別之過也厎之引伸之義爲致也至也平也有假借耆字爲之者如周頌耆定爾功傳曰耆致也是也﹞从厂氐聲﹝職雉切十五部按此字从氐聲俗从氏誤也古音氏聲在十六部氐聲在十五部不容稍誤唐以來知此者鮮矣五經文字石刻譌作厎少一畫不可從顧亭林與潘次耕書分別𠨿厎不同義不知古無从氏之厎厎與底爭首筆之有無末筆則從同也厎與底音義均別广部詳之﹞\n【砥】厎或从石﹝今字用此而厎之本義廢矣毛詩．大東周道如砥孟子作厎﹞\n【𠪄】旱石也﹝旱石者剛於柔石者也禹貢厲砥砮丹大雅取厲取鍛引伸之義爲作也見釋詁又危也見大雅．民勞傳虞注周易又烈也見招䰟王注俗以義異異其形凡砥厲字作礪凡勸勉字作勵惟嚴厲字作厲而古引伸假借之法隱矣凡經傳中有訓爲惡訓爲病訓爲鬼者謂厲即癘之假借也訓爲遮列者謂厲即迾之假借也周禮之厲禁是也有訓爲涉水者謂厲即濿之假借如詩深則厲是也有訓爲帶之𡍮者如都人士𡍮帶而厲傳謂厲即烈之假借也烈餘也﹞从厂𧍣省聲﹝按說文萬與𧍣篆形絕異厲从𧍣省聲則字當作𠪄而𣜩體𧍣作蠆𠪄作厲皆从萬非也後人以𣜩改篆則又篆皆从萬矣漢𣜩存者作𧓵作𧓽可𦒱也今篆體及說解皆正力制切十五部﹞\n【𠪿】或不省﹝今各本篆从萬下虫非是漢人𣜩多作𠪿不省﹞\n【厥】發石也﹝發石故从厂引伸之凡有撅發皆曰厥山海經曰相桺之所抵厥郭云抵觸厥掘也孟子若𡹔厥角稽首趙云厥角者叩頭以額角犀撅地也晉灼注漢書曰厥猶豎也叩頭則額角豎按厥角者謂額角如有所發角部𧤼下云角有所觸發是也以上皆厥之本義若釋言曰厥其也此假借也假借盛行而本義廢矣﹞从厂欮聲﹝欮或瘚字舉形聲該會意也俱月切十五部﹞\n【厱】厱諸﹝逗﹞治玉石也﹝淮南．說山訓玉待礛諸而成噐高注曰礛諸攻玉之石礛即厱字也廣韵曰礛䃴靑礪﹞从厂僉聲﹝魯甘切七部高誘曰礛讀曰廉氏之廉﹞讀若籃\n【厤】治也﹝甘部𤯍下云从甘厤厤者調也按調和即治之義也厤从秝秝者稀疏適秝也﹞从厂秝聲﹝郞擊切十六部﹞\n【𠪙】石利也﹝謂石銳也漢書．馮奉世傳噐不犀利如淳曰今俗刀兵利爲犀後漢張衡傳犀舟注同按石之利如砮砭厎厲厝是也犀與𠪙雙聲假借石利之義引伸之凡利皆曰𠪙犀宋本漢書作屖﹞从厂異聲讀若枲﹝胥里切一部﹞\n【㕆】美石也从厂古聲﹝矦古切五部廣韵又當古切﹞\n【厗】唐厗石也﹝四字句唐厗雙聲字石名也廣韵齊韵唐韵皆作磄厗又曰鎕銻火齊也玉篇曰厗古銻字﹞从厂屖省聲﹝杜兮切十五部按屖固辛聲然則厗亦辛聲也葢古辛亦讀如今西﹞\n【㕇】石聲也﹝謂石𡹔之聲吳都賦曰拉擸雷硍崩巒弛岑拉即㕇字也玉篇曰㕇亦拉字拉者折也柆木折也﹞从厂立聲﹝盧荅切七部﹞\n【𠩫】石地惡也﹝集韵類篇皆曰䃒𠩫石地按石部曰䃒石地惡也二篆曡韵﹞从厂皃聲﹝五厤切十六部﹞\n【㕋】石地也﹝㕋者堅閉之意﹞从厂金聲讀若紟﹝巨今切七部﹞\n【㕊】石閒見也﹝閒讀去聲閒見謂突兀忽見人部俔下云閒見是也㕊史假逋字爲之魏書北史溫子昇傳皆云子昇詣梁客館不修容止謂人曰詩章易作逋峭難爲字當作㕊廣韵引字林云峬峭好形皃也峬即㕊之𣜩變凡字書因時而作故說文㕊字林作峬說文衹有殷字林有黫近世波俏之語又音字之遷移也﹞从厂甫聲讀若？﹝芳無切五部﹞\n【厝】厝石也﹝各本作厲石今正小雅．鶴鳴曰他山之石可以爲錯傳曰錯錯石也可以琢玉舉賢用滯則可以治國下章曰他山之石可以攻玉傳曰攻錯也錯古作厝厝石謂石之可以攻玉者爾雅玉曰琢之玉至堅厝石如今之金剛鑽之類非厲石也假令是厲石則當次厎厲二篆之下而不當次此矣金部鑢下云錯銅鐵也錯亦當作厝謂剗磢之﹞从厂昔聲﹝蒼各切又七互切五部按許書厝與措錯義皆別而古多通用如抱火厝之積薪之下假厝爲措也﹞詩曰佗山之石可㠯爲厝\n【厖】石大也﹝石大其本義也引伸之爲凡大之偁釋詁曰厖大也左傳民生敦厖周語敦厖純固是也又引伸之爲厚也商頌爲下國駿厖毛傳是也或假此厖爲尨襍字荀卿引商頌厖作蒙﹞从厂尨聲﹝莫江切九部﹞\n【𠨲】岸上見也﹝岸者厓陖而高也岸上見故从厂屮會意上見者望之而見於上也﹞从厂从㞢省﹝按之省二字當作屮弓部弢下曰屮𡍮飾與𡔷同意皆以屮象上見者而𧯛下曰陳樂立而上見也从屮尢爲明證岸上見故以屮象之淺人乃改爲㞢省耳廣韵云說文作𠨲亦誤又按屮與㞢皆謂艸初生故凡上出者可以㞢象之周禮作其鱗之而之謂上出而謂下𡍮此从㞢省與𠕓从㞢皆是也﹞讀若躍﹝以灼切二部﹞\n【𠩘】𠪮也﹝𠩘與陜音同義近﹞从厂夾聲﹝胡甲切八部﹞\n【仄】側傾也﹝傾下曰仄也此仄下云傾也是之謂轉注古與側昃字相假借﹞从人在厂下﹝會意阻力切一部﹞\n【𠨮】籒文从夨夨亦聲﹝夨傾頭也昃亦作𣅔當是籒文昃字﹞\n【𠪮】仄也﹝仄俗本譌作反今依篇韵正今人言偪仄乃當作𠪮仄﹞从厂辟聲﹝普擊切十六部廣韵之石切﹞\n【厞】隱也﹝隱者蔽也特牲饋食禮佐食徹尸薦俎敦于西北隅几在南厞有司徹有司官徹饋饌于室中西北隅設右几厞鄭云厞隱也喪大記甸人取所徹廟之西北厞薪用爨之按室西北隅曰屋漏厞者又西北隅隱蔽之處也屈原賦隱思君兮陫側陫葢同厞禮注曰古文厞作茀﹞从厂非聲﹝扶沸切十五部詩音義引沈重云許愼凡非反計沈所見說文當有讀若某之云矣﹞\n【厭】笮也﹝竹部曰笮者迫也此義今人字作壓乃古今字之殊土部壓訓壞也也無笮義凡喪服言尊之所厭皆笮義喪冠謂之厭冠謂冠出武下也周禮巾車王后厭翟注云次其羽使相迫也禮經推手曰揖引手曰厭厭即尚書大傳家語之葉拱家語注云兩手薄其心古文禮揖厭分別今文禮厭皆爲揖鄭不之從而禮經有厭譌作撎者周禮大祝疏竟作引手曰撎斷不可從撎爲跪而舉頭下手與厭爲立而引手箸𦙄不相涉也檀弓死而不弔者厭注行止危險之下巳上皆笮之義其音於輒切﹞从厂猒聲﹝於輒切又一剡切八部按厭之本義笮也合也與壓義尚近於猒飽也義則遠而各書皆假厭爲猒足猒憎字猒足猒憎失其正字而厭之本義䍐知之矣﹞一曰合也﹝周語克厭天心韋注厭合也韋注漢書敘傳亦同按蒼頡篇云伏合人心曰厭字苑云厭眠內不祥也此合義之一耑㝥下云寐而厭也是也俗字作魘徐鉉用爲新附字誤矣山海經服之使人不厭郭云不厭不厭夢也此厭字之冣古者也其音一剡切﹞\n【厃】仰也从人在厂上﹝會意魚毁切十六部危字从厃卪會意﹞一曰屋梠也秦謂之楣齊謂之厃﹝楣各本作桷今依木部訂木部曰楣者秦名屋櫋聮也謂屋櫋聮秦謂之楣也木部又曰齊謂之檐楚謂之梠此云齊謂之厃者葢齊人或云檐或云厃也﹞\n\n文二十七重四\n【丸】圜也﹝也字各本無今依韵會補以曡韵爲訓也今丸藥其一耑也商頌松栢丸丸傳曰丸丸易直也按謂其滑易而調直也丸義之引伸也大雅松柏斯兌傳亦云兌易直也兌與丸古葢音同而義同矣﹞傾側而轉者从反仄﹝圜則不能平立故从反仄以象之仄而反復是爲丸也胡官切十四部﹞凡丸之屬皆从丸\n【𠷏】鷙鳥食巳吐其皮毛如丸﹝玉裁昔宰巫山縣親見鴟鳥所吐皮毛如丸﹞从丸咼聲讀若骫﹝於跪切十六部﹞\n【䎠】丸之孰也﹝俗所謂圜熟言旋轉之易也﹞从丸而聲﹝奴禾切十七部按而聲而奴禾切者如耎之从而合音也﹞\n【奿】闕﹝謂其義其形其音說皆闕也廣韵入二十五願芳万切引說文其義闕其義二字乃廣韵所增耳玉篇同○芳萬切則與𡢎娩二字同音集韵云于願切引李舟云說文闕﹞\n\n文四\n【危】在高而懼也﹝引伸爲凡可懼之偁喪大記注危棟上也﹞从厃人在厓上自卪止之﹝人在厓上四字依韵會補魚爲切十六部﹞凡危之屬皆从危\n【㩻】㩻﹝此複舉字之未刪者﹞䧢也﹝元應所引云㩻䧢傾側不安也此乃以注家語入正文耳非是𨸏部䧢下云㩻也與此爲轉注廣韵云㩻者不正也䧢者䧢隅不安皃俗用﨑嶇字正此二字之𣜩變㩻爲不正故箸之訓曰飯㩻言㩻衺之以入飯於口中也宥坐之噐曰㩻噐虛則㩻中則正滿則覆也今俗作攲又譌欹去之遠矣周禮竒衺之民注曰竒衺譎觚非常周禮之竒正㩻之假借字﹞从危支聲﹝去其切按去其當依廣韵作去竒十六部﹞\n\n文二\n【石】山石也﹝或借爲碩大字或借爲䄷字䄷百二十斤也﹞在厂之下囗象形﹝常隻切古音在五部﹞凡石之屬皆从石\n【磺】銅鐵樸石也﹝文選注二引及玉篇無石字樸木素也因以爲凡素之偁銅鐵樸者在石與銅鐵之閒可爲銅鐵而未成者也不言金玉者舉觕以該精也周禮卝人掌金玉錫石之地而爲之厲禁以守之注云卝之言礦也金玉未成噐曰礦未成噐謂未成金玉﹞从石黃聲讀若穬﹝古猛切古音在十部按各本此下出卝篆解云古文礦周禮有卝人按周禮鄭注云卝之言礦也賈疏云經所云卝是總角之卝字此官取金玉於卝字無所用故轉從石邊廣之字語甚明析卝之言礦卝非磺字也凡云之言者皆就其雙聲曡韵以得其轉注假借之用卝本說文𡖉字古音如關亦如鯤引伸爲總角卝兮之卝又假借爲金玉樸之磺皆於其雙求之讀周禮者徑謂卝即磺字則非矣又或云與角卝之字有別亦誤至於說文𡖉字本作卝不作𡖉五經文字曰卝古患反見詩風說文以爲古𡖉字九經字様曰卝𡖉上說文下𣜩變是說文𡖉字作卝唐時不誤確然可證五經文字又云卝字林不見可證卝變爲𡖉始於字林今時說文作𡖉不作卝則五季以後據字林改說文者所爲也說文既無卝乃有淺人於石部妄增之卝果是古文磺則鄭何必云之言賈何必云此官取金玉於卝字無所用哉今於𡖉部正之於石部刪之學者循是以求之許書之眞面可見矣○五經文字云說文以爲古𡖉字謂說文作卝乃古𡖉也九經字樣語甚明﹞\n【碭】文石也﹝地里志梁國碭縣山出文石應劭云碭山在東師古云山出文石故以名縣也按以碭名山又以碭名縣本爲文石之名﹞从石昜聲﹝徒浪切十部﹞\n【碝】石次玉者﹝子虛賦碝石武夫張揖曰皆石之次玉者碝石白如冰半有赤色武夫赤地白采蔥蘢白黑不分按此注有奪誤如冰半謂如冰片也有赤色宜依山海經注作有赤色者蔥蘢白黑不分亦宜依山海經注作色蔥蘢不分了西都賦曰碝磩采致﹞从石耎聲﹝而沇切十四部按耎多譌需故山海經誤作礝玉藻誤作瓀﹞\n【砮】砮石可㠯爲矢鏃﹝砮石之名淺人以爲複字刪之則不完鏃當作族族矢鏠也禹貢荊州梁州皆貢砮賈逵注國語曰砮矢鏃之石也按砮本石名韋昭注石砮云砮鏃也以石爲之乃少誤﹞从石奴聲﹝乃都切五部﹞夏書曰梁州貢砮丹﹝禹貢荊州貢厲砥砮丹梁州貢砮磬此乃許君筆誤﹞國語曰肅愼氏貢楛矢石砮﹝見魯語楛當作枯字之誤也說詳木部枯下﹞\n【礜】毒石也﹝疑本作礜石也三字爲句後人改之礜石石名周禮注曰今醫方有五毒之藥作之合黃堥置石膽丹沙雄黃礜石慈石其中燒之三日三夜其煙上箸以雞羽埽取之以注創惡肉破骨則盡出本艸經曰礜石味辛有毒西山經曰礜可以毒鼠郭云蠶食之而肥按今世無此物﹞出漢中﹝本艸曰生漢中山谷及少室﹞从石與聲﹝羊茹切五部﹞\n【碣】特立之石也﹝碣之言傑也﹞東海有碣石山﹝碣石山見禹貢地理志右北平郡驪成縣大碣石山在縣西南非東海郡也東海字疑誤﹞从石曷聲﹝渠列切十五部﹞\n【𡄌】古文\n【磏】厲石也﹝與厱音義略同﹞赤色﹝廣韵曰𥖝赤礪石也礛䃴靑礪也﹞从石兼聲讀若鎌﹝力鹽切七部﹞\n【碫】碫石也﹝碫篆舊作碬九經字樣所引說文巳然今依詩釋文及玉篇正碫石本作厲石自詩釋文所引巳然今正大雅取厲取碫今本作取鍛當依釋文本又作碫毛傳曰碫碫石也箋云碫石所以爲"},
{"n":"454-1","t":"鍛質也箋意此石可爲椎叚之椹質是則碫石者石名椎段字今多用鍛古衹作段𦒱工段氏爲鎛噐禮經段脩字皆作段是也段與厲絕然二事碫石厲石必是二物尚書．粊誓段乃戈矛厲乃鋒刃段之欲其質之堅也厲之欲其刃之利也詩取厲取鍛亦明明分別言之毛傳亦既確指云碫石矣豈許君於此乃忽溷淆之訓碫爲厲石乎揆厥所由由許依傳云碫石也三字爲句而刪複字者乃妄改爲厲字猶上礜篆下本云礜石也而刪複字者妄改爲毒石夫碫豈可爲厲礜豈可槪以毒哉大抵淺人於複字之不可刪者或刪或改刪之則如巂周之去巂離黃之去離改之則如碫石之改爲厲石䭫首頓首之改爲下首知刪者難知改者尢難○或問廣雅何以云碫礪也曰此自廣雅之誤廣雅之例每合異類之相近者爲一此則異類而迥別者也○又按上文云磏礪石赤色據淮南注礛讀廉氏之廉淮南礛諸許作厱諸然則磏即厱礛三字一也以馬赤白色曰騢玉小赤曰瑕海賦瑕石詭暉蜀都賦吳都賦皆有瑕英江賦壁立赮駮言之則厲石赤色名碬宜矣磏篆恐當爲碬篆古本碬碫皆有而致舛譌如鼎部之𠕪鼏二篆衣部之袗袀二篆皆以形似致合爲一字○又按椎段古衹用段不用鍛鍛者小冶也凡用鍛爲椎段者非古詩之碫石鄭箋謂可爲段質許意不如是許謂此石可段物故引鄭公孫段字子石古今物不同今之無碫石猶之無砭砮矣﹞从石段段亦聲﹝各本作从石叚聲四字今正會意兼形聲也殳部曰段椎物也丁亂切故爲會意碫都亂切十四部﹞春秋傳﹝舊有曰字今刪正﹞鄭公孫段字子石﹝段各本作碬乎加切繆甚矣而改爲碫字者恐亦尚未是葢此引經說字之例舉公孫段字子石以證碫之从段石會意也春秋傳多古文段者碫之古文也﹞\n【礫】小石也﹝釋名小石曰礫礫料也小石相枝柱其間料料然出內氣也楚辭王逸注兩云小石爲礫西京賦薛注石細者曰礫﹞从石樂聲﹝郞擊切古音在二部﹞\n【䂬】水邊石也从石𢀜聲﹝居竦切古音在三部﹞春秋傳曰闕䂬之甲﹝左傳昭十五年定四年皆作鞏杜注闕鞏國所出鎧﹞\n【磧】水陼有石者﹝陼𠀉水中高者也三蒼曰磧水中沙堆也吳都賦劉注曰磧礫淺水見沙石之皃﹞从石責聲﹝七迹切十六部﹞\n【碑】豎石也﹝聘禮鄭注曰宮必有𥓓所以識日景引陰陽也凡𥓓引物者宗廟則麗牲焉其材宮廟以石窆用木檀弓公室視豐𥓓三家視桓楹注曰豐𥓓斲大木爲之形如石𥓓於椁前後四角豎之穿中於閒爲鹿盧下棺以繂繞天子六繂四𥓓前後各重鹿盧也諸矦四繂二𥓓大夫二繂二𥓓士二繂無𥓓按此檀弓注即聘禮注所謂窆用木也非石而亦曰𥓓假借之偁也秦人但曰刻石不曰𥓓後此凡刻石皆曰𥓓矣始皇本紀上鄒嶧山立石上泰山立石下皆云刻所立石其書法之詳也凡刻石必先立石故知豎石者𥓓之本義宮廟識日影者是﹞从石𤰞聲﹝府眉切當依廣韵彼爲切十六部﹞\n【䃍】陊也﹝陊者落也䃍與隊音義同隊者從高隊也廣韵曰礧䃍物墜也﹞从石㒸聲﹝徒對切十五部﹞\n【磒】落也﹝磒與隕音義同隕者從高下也春秋經僖公十有六年隕石于宋五左穀作霣許所據左傳作磒釋詁隕磒落也郭云磒猶隕也﹞从石貟聲﹝本義石落也故从石于敏切十三部﹞春秋傳曰磒石于宋五﹝偁此者說从石之意﹞\n【䂹】碎石磒聲﹝磒舊作隕今正其聲䂹䂹然﹞从石炙聲﹝所責切古音在五部﹞\n【硞】石聲﹝今爾雅．釋言硈鞏也郭云硈然堅固邢昺曰硈苦學切當从吿說文別有硈苦八切石堅也按邢語剖別甚精釋文苦角切故邢曰苦學切四覺韵字多從屋韵轉入如四江韵字多從東韵轉入吿聲在古音三部屋韵是以硞轉入覺韵據陸氏反語則知陸本作硞不作硈廣韵玉篇皆曰硞苦角切硈恪八切集韵類篇克角一切內亦有硞無硈皆可證而釋文注疏唐石經皆譌作硈則與陸氏苦角之音不合矣且硞之與鞏音切近以尢韵與東韵切近而硈與鞏不相關也硈斷無苦學之音硞斷無苦八之音此一定之音理學者不知古音不可與讀古者此也江賦曰幽𧯑積岨礐硞䃕確礐硞當上音學下音角○或問何不正音之苦角爲苦八而謂正文字誤也曰音義積古相傳之學陸氏多從舊當陸時字固未誤也○五經文字曰硈口八反又苦角反見爾雅知張時爾雅巳誤而張云吉聲之字可有口八口角二反是其不知音"},
{"n":"455-1","t":"理也﹞从石吿聲﹝苦角切三部﹞\n【硍】石聲从石𥃩聲﹝此篆各本作硠从石良聲魯當切今正按今子虛賦礧石相擊硠硠礚礚史記文選皆同漢書且作琅以音求義則當爲硍硍而决非硠硠何以明之？此賦言水蟲駭波鴻沸涌泉起奔揚會礧石相擊硍硍礚礚若雷霆之聲聞乎數百里之外謂水波大至動摇山石石聲磤天硍硍者石旋運之聲也礚礚者石相觸大聲也硍篇韵音諧眼切古音讀如痕可以皃石旋運大聲而硠硠字衹可皃淸朗小聲非其狀也音不足以皃義則斷知其字之誤矣江賦曰巨石硉矹以前却又曰觸曲崖以縈繞駭奔浪而相礧皆即此賦之意漢桂陽太守周憬𥓓𢐀水之邪性順導其經脉斷硍濭之電波弱陽矦之汹涌此用子虛賦也而硠作硍可證予說之不繆釋名曰雷硍也如轉物有所硍雷之聲也冣爲朙證左思吳都賦菈擸雷硍崩巒弛岑雷即子虛礧石之礧礧硍亦用子虛賦字也而俗本譌作硠李善不能正且曰音郞於是韓愈本之有乾坤擺雷硠之句葢積譌之莫悟也久矣至於許書之本有此篆可以字林證之周禮．典同釋文曰字林硍音限云石聲此必本諸說文說文必本子虛賦也至於許書本無硠字以硠从良聲當訓爲淸澈之聲非石聲思元賦伐河𡔷之磅硠古作㫄琅未可知也古音在十三部○周禮．典同高聲䃂注曰故書䃂爲硍杜子春讀硍爲鏗鎗之鏗硍字見於經典者惟此﹞\n【礐】石聲也﹝此與山部嶨義別爾雅假礐爲嶨耳江賦曰幽㵎積岨礐硞䃕確注云皆水激石險峻不平之皃按當云水激石聲也﹞从石學省聲﹝胡角切三部﹞\n【磕】石聲也﹝高唐賦曰礫磥磥而相摩兮巆震天之礚礚子虛賦曰礧石相擊硍硍礚礚甘泉賦曰登長平兮雷𡔷礚今俗用爲磕破磕𥋍字讀苦盍切﹞从石盇聲﹝篆體本如此俗字則從葢聲口太切十五部按玉篇磕與硠相屬云硠磕石聲廣韵亦云硠磕石聲是皆硍磕之誤也﹞\n【硈】石堅也从石吉聲﹝格八切古音在十二部按廣韵恪八切﹞一曰突也﹝別一義﹞\n【硻】餘堅也﹝也各本author今依廣韵集韵類篇正按硈下當云石堅聲硻下當云餘堅聲皆轉寫之譌葢自䂹至磿八篆皆皃石聲下文訓堅之礊與此訓堅聲之硻硈義固別也論語曰鄙哉硜硜乎又云硜硜然小人哉其字皆當作硻硻叚借古文磬字耳硜者古文磬字也鏗爾舍琴亦當爲硻爾又樂記石聲磬磬當爲硻釋名磬者磬也其聲磬磬然堅緻當作硻硻然堅緻﹞从石堅省聲﹝按此當云臤聲淺人所改也臤堅也讀若鏗鏘之鏗硻口莖切按古音在十二部眞耕之合也俗作䃘韓退之詩用之﹞\n【磿】石聲也﹝左思蜀都賦原稾鬼彈飛丸以䃒礰集韵曰礰即磿字磿爲石聲者謂其聲歷歷然玉篇曰石小聲是也周禮．遂師抱磿後鄭云磿者適歷執綍者名也是叚磿爲歷史記．樂毅傳故鼎反乎磿室戰國策作歷室○蜀都賦語見太平御覽世說新語注引左思別傳作鬼彈飛丸以礌礉按鬼彈見水經注若水篇非佳物也故改定之本無此語﹞从石厤聲﹝郞擊切十六部﹞\n【磛】礹石也﹝按磛礹二篆之解似當依玉篇更正磛下云磛礹山石皃也礹下云磛礹也乃合全書之例今本乃爲淺人所亂耳葢磛礹古多用爲連綿字上林賦嶄巖嵾嵳郭云皆峯嶺之皃高堂賦登巉巖而下望西都賦蹷嶄巖皆即此二篆"},
{"n":"456","t":"也古二篆分用者小雅漸漸之石傳曰漸漸山石高峻此磛之假借字也節南山傳曰節高峻皃嚴嚴積石皃此礹之假借字也嚴詩音義作巖謂嚴爲或本今按許書則巖者厓也礹者山石皃音同而義別詩當作嚴爲長﹞从石斬聲﹝鉏銜切八部﹞\n【礹】石山也从石﹝巖主謂山故从山礹主謂石故从石詩曰維石嚴嚴﹞嚴聲﹝諸書多假巖爲礹如高唐上林是也五銜切八部﹞\n【礊】堅也从石毄聲﹝楷革切十六部﹞\n【确】礊也﹝依韵會訂确即今之埆字與土部之墧音義同𠀉中有麻傳曰𠀉中墝埆之處也墝埆謂多石瘠薄㹜部曰獄确也召南傳曰獄埆也謂堅剛相訟其引伸之義也鉉等曰今俗作確﹞从石角聲﹝胡角切三部﹞\n【𥔼】确或从㱿﹝㱿聲管子．地貟剛而不觳觳薄也當是𥔼之誤﹞\n【磽】礊也﹝與土部之墽音義同墽下曰磽也孟子地有肥磽趙曰磽薄也﹞从石堯聲﹝口交切二部﹞\n【硪】石巖也﹝巖厓也石巖石厓也玉篇作礒﹞从石我聲﹝五河切十七部﹞\n【碞】磛碞也﹝磛碞各本作磛喦非是今依集韵類篇正磛碞猶上文之磛礹積石高峻皃也周書．召誥畏于民碞某氏曰碞僭也葢謂碞即僭之假借字耳﹞从石品﹝品象石之𥕌礹品亦聲也五銜切七部﹞周書曰畏于民碞﹝各本碞作喦誤今依集韵類篇正﹞讀與巖同\n【磬】石樂也﹝石樂各本作樂石誤今正樂下云五聲八音總名也瑟下云弦樂也簫䶵下皆云管樂也則此當云石樂信矣匡謬正俗所引巳作樂石其誤巳久或疑樂石字見秦繹山刻石不知與此無涉也彼謂可樂之石此謂製石之樂白虎通曰磬者夷則之氣也﹞从石﹝句﹞𡔝象縣虡之形﹝各本𡔝作殸上屬今正豈下云陳樂立而上見也从屮此从屮謂虡之上出可見者崇牙樹羽是也一象栒之横丨象虡之植象編磬係焉也或曰象磬之股丨象磬之𡔷磬之懸股橫出而𡔷直凡言磬折者取象於此程氏瑶田通藝錄言之詳矣﹞殳所㠯擊之也﹝所以二字今補說从殳之意磬从石殳會意而又象其形也苦定切十一部﹞古者⽏句氏作磬﹝⽏各本作母今正明堂位注引世本作曰無句作磬風俗通山海經注廣雅皆作⽏句古無⽏通句其俱反﹞\n【殸】籒文省﹝非籒省篆乃篆加籒也﹞\n【硜】古文从巠﹝各本篆體誤今依汗簡正樂記曰石聲磬磬以立辨史記．樂書作石聲硜硜以立別葢硜本古文磬字後以爲堅确之意是所謂古今字論語子擊磬於衞下文既而曰鄙哉硜硜乎亦不以爲一字要之論語非不可作鄙哉磬磬也釋名曰磬者磬也其聲磬磬然堅緻也﹞\n【礙】止也﹝列子．黃帝篇作硋﹞从石疑聲﹝五漑切古音在一部﹞\n【𥓊】上擿山巖空靑珊瑚陊之﹝擿各本作摘今按手部擿搔也搔刮也當正作擿陊各本作墮今按吳都賦𥓊陊山谷正用許語當正作陊空靑見本艸經珊瑚見玉部陊落也周禮𥓊蔟氏掌覆妖鳥之巢鄭司農云𥓊讀爲擿蔟讀爲爵蔟之蔟謂巢也先鄭擿音剔謂如今人以竿毁鳥巢也後鄭申其說曰元謂𥓊古字从石析聲𥓊古字者謂𥓊擿爲古今字也从石析聲者謂古人以石上擲毁物故从石析會意而析亦聲也許意空靑珊瑚皆石也取石故其字从石而覆巢"},
{"n":"456-3","t":"用此字乃引伸之義也﹞从石析聲﹝析各本作折篆體作硩今正按周禮音義云硩音摘它歷反徐丈列反沈勑徹反李又思亦反知周禮寫本故不同徐邈沈重本作硩从折聲李軌本作𥓊从析聲以先鄭讀爲擿許云上擿山巖準之擿與析古音同在十六部葢作𥓊者是作硩者非今本周禮說文作硩皆誤本許以擿訓𥓊以曡韵爲訓也集韵先的切依李音大徐丑列切依沈音﹞周禮有𥓊蔟氏﹝周禮下有曰字者衍文﹞\n【𥒔】㠯石衦繒也﹝衦各本作扞今正衣部衦下曰衦摩展衣也廣韵二仙曰硟衦繒石也急就篇有硟字注曰硟以石𨋁繒色尢光澤也今俗謂之砑﹞从石㢟聲﹝各本作延聲篆體作硟今依𦚺𥆊字正尺戰切十四部﹞\n【碎】䊳也﹝䊳各本作䃺其義㢠殊矣䃺所以碎物而非碎也今正米部曰䊳碎也二篆爲轉注䊳各書假靡爲之孟子假糜爲之碎者破也䊳者破之甚也義少別而可互訓瓦部曰𤭢者破也音義同﹞从石﹝石可碎物物亦可碎石兼此二義﹞卒聲﹝蘇對切十五部﹞\n【破】石碎也﹝瓦部曰𤭢者破也然則碎𤭢䊳三篆同義引伸爲碎之偁古有假破爲坡者如衞風傳云泮坡也亦作陂亦作破﹞从石皮聲﹝普過切十七部﹞\n【礱】䃺也﹝下文云䃺者石磑也此云䃺也者其引伸之義謂以石䃺物曰礱也今俗謂磨穀取米曰礱﹞从石龍聲﹝盧紅切九部﹞天子之桷椓而礱之﹝椓當依類篇所引作斲穀梁傳晉語尚書大傳公羊何注皆作斲可證尚書大傳曰桷天子斲其材而礱之加密石焉大夫達菱士首本庶人到加鄭云礱礪之也密石砥之也菱棱也按棱者謂斲其通體成棱首本者斲其首也韋注晉語亦云先粗礱之加以密砥是可證厲厎之分𧢼細矣﹞\n【硏】䃺也﹝亦謂以石䃺物曰硏也手部曰摩者揅也揅者摩也爲轉注此亦硏與䃺爲轉注揅摩以手故从手硏䃺以石故从石﹞从石幵聲﹝五堅切十四部亦作𥓋﹞\n【䃺】石磑也﹝䃺今字省作磨引伸之義爲硏磨俗乃分別其音石磑則去聲模臥切硏磨則平聲莫婆切其始則皆平聲耳按詩如琢如磨釋噐毛傳皆曰玉謂之琢石謂之磨詩釋文磨本又作摩詩爾雅皆言治石非謂以石治物然則作摩是矣釋元應引爾雅作石謂之摩乃善本﹞从石靡聲﹝模臥切十四部﹞\n【磑】䃺也从石豈聲﹝五對切十五部﹞古者公輸班作磑﹝廣韵云世本曰公輸般作磑語必出世本作篇矣班與般古通是以檀弓作般孟子注作班﹞\n【碓】所㠯舂也﹝所㠯二字各本無今補舂者擣粟也杵曰所以舂本斷木掘地爲之師其意者又皆以石爲之不用手而用足謂之碓桓譚新論宓犠制杵臼之利後世加巧借身踐碓按其又巧者則水碓水磑失聖人勞其民而生其善心之意矣﹞从石隹聲﹝都隊切十五部﹞\n【䂿】舂巳復擣之曰䂿﹝䂿之言沓也取重沓之意廣雅䂿舂也﹞从石﹝以石舂﹞沓聲﹝徒合切八部﹞\n【磻】㠯石箸隿？也﹝隿者𦅾射飛鳥也𦅾者生絲縷系矰矢而以隿䠶也以石箸於𦅾謂之磻戰國䇿被礛磻引微𦅾折淸風而抎矣﹞从石番聲﹝博禾切十四十七二部合音也玉篇廣韵碆字同此﹞\n【𥗁】斫也﹝斫者其噐所以斫地因謂之斫也釋噐曰斫謂之鐯鐯字又作𣛰依許則當作櫡郭云钁也金部钁者大鉏也然則必以金爲之安得从石葢上古始爲之用石如砮砭之類或以其可斫地撅石故从石歟﹞从石箸聲﹝張略切五部﹞\n【硯】石滑也﹝謂石性滑利也江賦曰綠苔鬖髿乎硏上李注硏與硯同按字之本義謂石滑不澁今人硏墨者曰硯其引伸之義也﹞从石見聲﹝五甸切十四部﹞\n【砭】㠯石刺病也﹝以石刺病曰砭因之名其石曰砭石東山經高氏之山其下多箴石郭云可以爲砭針治癰腫者素問．異法方宜論東方其治宜砭石王云砭石謂以石爲鍼按此篇以東方砭石南方九鍼並論知古金石並用也後世乃無此石矣﹞从石乏聲﹝方廉方驗二切七部﹞\n【䃒】石地惡也﹝此與厂部之𠩫音義略同類篇曰䃒𠩫石地管子沙土之次曰五塥塥疑同䃒﹞从石鬲聲﹝下革切十六部﹞\n【砢】磊砢也﹝磊砢二字雙聲上林賦曰水玉磊砢張揖云磊砢魁礨皃也又說樹曰坑衡閜砢郭璞云閜砢相扶持也世說新語曰其人磊砢而英多﹞从石可聲﹝來可切十七部﹞\n【磊】衆"},
{"n":"457-3","t":"石皃﹝皃各本作也今依廣韵訂石三爲磊猶人三爲衆磊之言絫也古音在十六部楚辭石磊磊兮葛蔓蔓﹞从三石﹝落猥切古音在紙韵是以亦作磥﹞\n\n文四十九重五﹝按廣韵十二齊引說文磾染繒黑石出琅邪山﹞【長】久遠也﹝久者不暫也遠者不近也引伸之爲滋長長幼之長今音知丈切又爲多餘之長度長之長皆今音直亮切兄下曰長也是滋長長幼之長也﹞从兀从匕﹝會意匕呼霸切﹞亾聲﹝二字各本在變匕之下今依韵會正直良切十部﹞兀者高遠意也﹝說从兀之意儿部曰兀者高而上平也﹞久則變匕﹝匕各本作化今正說从匕之意匕下曰變也﹞⿴厂丫者到亾也﹝到各本作倒今正說⿴厂丫即亾字亾而倒變匕之意﹞凡長之屬皆从長\n【𠑷】古文長\n【𠔊】亦古文長\n【𨽸】極陳也﹝陳當作敶敶列也極陳者窮極而列之也傳注有但言陳者如楚茨或肆或將傳行葦或肆之筵傳鄕飮酒禮鄕射禮燕禮注是也經傳有專取極意者凡言縱恣者皆是也釋言曰肆力也毛傳大明皇矣傳曰肆疾也皆極陳之義之引伸也又釋詁曰肆故也肆今也毛詩緜傳思齊傳曰肆故今也此以爲語䛐也其他或以肆爲遂或以肆爲𩮜或以肆爲肄葢皆假借﹞从長﹝崧高其風肆好傳曰肆長也按極陳之則其勢必長此字之所以从長也﹞隶聲﹝息利切十五部﹞\n【𩭞】或从髟﹝亦取長髮之意﹞\n【镾】久長也﹝镾今作彌葢用弓部之㣆代镾而又省王也彌行而镾廢矣漢𥓓多作㣆可證镾之本義爲久長其引伸之義曰大也遠也益也深也滿也徧也合也縫也竟也其見於詩者大雅生民卷阿傳皆曰彌終也周禮小祝假爲敉史記．禮書假爲𦗕﹞从長爾聲﹝武移切十五十六部﹞\n【镻】蝁也﹝各本誤今正此用釋魚文也虫部曰蝁镻也二篆爲轉注今各本蝁篆下作虺屬者非是﹞蛇毒長从長﹝說从長之意郭璞云蝁者蝮屬以上七字今本作蛇惡毒長也从長七字甚譌舛釋文引蛇毒長也無惡字亦可證今本之誤﹞失聲﹝徒結切十二部﹞\n\n文四重三\n【勿】州里所建旗﹝九旗之一也州里當作大夫士周禮．司常大夫士建物帥都建旗州里建旟許於旟下既偁州里建旟矣則此偁大夫士建勿必也葢亦一時筆誤耳大司馬鄕家載物注云鄕家鄕大夫也鄕射禮旌各以其物注襍帛爲物大夫士之所建也士喪禮爲銘各以其物注襍帛爲物大夫之所建也文弗切十五部經傳多作物而假借勿爲毋字亦有借爲𣳚字者禮記勿勿乎其欲其饗之勿勿即𣳚𣳚猶勉勉也﹞象其柄﹝謂右筆也﹞有三游﹝謂彡也三游別於旂九游旟七游旗六游旐四游﹞襍帛﹝句﹞幅半異﹝司常曰通帛爲旜襍帛爲物注云通帛謂大赤從周正色無飾襍帛者以帛素飾其側白殷之正色凡九旗之帛皆用絳按許云幅半異直謂正幅半赤半白鄭則云以素飾側釋名則云以襍色綴其邊爲翅尾說各不同似許爲長﹞所㠯趣民﹝趣者疾也色純則緩色駁則急故襍帛所以促民﹞故遽偁勿勿﹝遽韵會作宂遽二字偁舊作稱今正凡宂遽偁勿勿此引伸假借子下曰十一月陽氣動萬物滋人以爲偁亦是此例﹞凡勿之屬皆从勿\n【𣃦】勿或从㫃﹝經傳多作物葢𣃦之訛也﹞\n【昜】開也﹝此陰陽正字也陰陽行而侌昜廢矣闢戸謂之乾故曰開也﹞从日一勿﹝从勿者取開展意與章切十部﹞一曰飛揚一曰長也一曰彊者衆皃\n\n\n文二重一\n【冄】毛冄冄也﹝冄冄者柔弱下垂之皃須部之𩒹取下垂意女部之㚩取弱意離騷老冄冄其將至此借冄冄爲冘冘詩荏染柔木傳曰荏染柔意也染即冄之假借凡言冄言㚩皆謂弱﹞象形﹝而𤥎切七部﹞凡冄之屬皆从冄\n\n\n文一\n【而】須也象形﹝各本作頰毛也象毛之形今正頰毛者須部所謂𩒹須之類耳禮運正義引說文曰而須也須謂頤下之毛象形字也知唐初本須篆下頤毛也而篆下云須也二篆相爲轉注其象形則首畫象鼻耑次象人中次象口上之頾次象承漿及頤下者葢而爲口上口下之總名分之則口上爲頾口下爲須須本頤下之專偁頾與承漿與頰𩒹皆得偁須是以而之訓曰須也象形引伸假借之爲語䛐或在發端或在句中或在句末或可釋爲然或可釋爲如或可釋爲汝或釋爲能者古音能與而同叚而爲能亦叚耐爲能如之切一部﹞周禮曰作其鱗之而﹝𦒱工記．梓人文鄭云之而頰𩑔也戴先生云鱗屬頰側上出者曰之下埀者曰而此以人體之偁施於物也按顧氏玉篇以而部次於毛毳冄之後角皮之前則其意訓而爲獸毛絕非許意﹞凡而之屬皆从而\n【耏】罪不至髡也﹝罪當作辠高帝紀令郞中有罪耐以上請之應劭曰輕罪不至於髡完其耏鬢故曰耏古耏字从彡髮膚之意也杜林以爲法度之字皆从寸後改如是言耐罪以上皆當先請也耐音若能按耐之罪輕於髡髡者𩮜髮也不𩮜其髮僅去須鬢是曰耐亦曰完謂之完者言完其髮也㓝法志曰當髡者完爲城旦舂王粲詩許歴爲完士一言猶敗秦江遂曰漢令謂完而不髡曰耐然則應仲遠言完其耏鬢正謂去而鬢而完其髮耳﹞从彡而而亦聲﹝彡拭畫之意此字从彡而彡謂拂拭其而去之會意字也而亦聲當如之切一部大徐奴代切非是﹞\n【耐】或从寸諸法度字从寸﹝此爲罪名法度之類故或从寸也應仲遠高帝紀注意謂耏即而𩯭字用爲耏罪字至杜林以後乃改从寸作耐許說不如是耐漢人叚爲能字本如之切後變音奴代切古音能讀如而今音耐能皆奴代切﹞\n\n文二重一\n【豕】彘也﹝彑部彘豕也是二篆爲轉注小雅傳曰豕豬也毛渾言之許分別言名豕名彘名豬之故﹞竭其尾故謂之豕﹝此與後蹏廢故謂之彘相對成文於其音求其義也立部曰竭者負舉也豕怒而豎"},
{"n":"459-1","t":"其尾則謂之豕﹞象毛足而後有尾﹝毛當作頭四二字轉寫之誤馬篆下曰象馬頭髦尾四足之形象篆下曰象耳牙四足之形羋篆下曰从羋象四足尾之形豕首畫象其頭次象其四足末象其尾﹞讀與豨同﹝左傳封豕長蛇淮南書作封豨脩蛇式視切十五部廣韵施是切﹞按今世字誤㠯豖爲豕以𧰲爲彖何㠯朙之？爲啄琢从豖蠡从𧰲皆取其聲㠯是朙之﹝此三十三字未必爲許語而各本譌舛特甚今正之啄琢用豕絆足行之豖爲聲俗乃作啄𤥨是豖誤爲豕也蠡从彑部訓豕之𧰲爲聲俗乃作蠡是彖誤爲𧰲也故皆爲今世字誤彑部曰𧰲讀若弛許書䖵部之蠡心部之㥟皆从彖爲聲在古音十六部各本譌云今世字誤以豕爲彘以彘爲豕何以明之？爲啄𤥨从豕蟸从彘皆取其聲不可讀或正之又不知蠡之本𧰲聲而非从彖也﹞凡豕之屬皆从豕\n【𢁓】古文﹝古文與亥同字說詳亥部按此下當有象髦足三字猶㣇下云象髦足也丿象髦象足象爪字也﹞\n【豬】豕而三毛叢凥者﹝凥舊作居今正三毛叢凥謂一孔生三毛也說見蘇頌本艸圖經．犀下今之豕皆然﹞从豕者聲﹝陟魚切五部﹞\n【豰】小豚也﹝豚者小豕也左傳晉有先縠字彘子葢縠即豰字釋獸曰貔白狐其子豰異物而同名也﹞从豕㱿聲﹝步角切三部﹞\n【豯】生三月豚﹝此當句下當有一曰二字爲別一義﹞腹奚奚皃也﹝奚奚各本作豯豯今正大部曰奚大腹也以曡韵爲訓方言曰豬其子或謂之豯﹞从豕奚聲﹝胡雞切十六部﹞\n【豵】生六月豚从豕從聲﹝子紅切九部﹞一曰一歲曰豵﹝曰字今補召南傳邠傳大司馬職先鄭注皆云一歲曰豵釋獸曰豕生三豵﹞尚叢聚也﹝以㬪韵爲訓﹞\n【豝】牝豕也﹝釋獸召南傳皆曰豕牝曰豝﹞从豕巴聲﹝伯加切古音在五部﹞一曰二歲豕﹝豕字今補大司馬先鄭注云二歲爲豝﹞能相杷拏者也﹝者字今依韵會補杷舊作把譌今正杷者掊也拏牽引也以㬪韵爲訓﹞詩曰一發五豝﹝召南．騶虞文今詩一作壹﹞\n【豣】三歲豕﹝齊風．還曰並驅從兩肩兮傳云獸三歲曰肩邠．七月獻豣于公傳曰三歲曰豣豣肩一物豣本字肩假借也大司馬先鄭注云四歲爲肩﹞肩相及者也﹝也字今補此以㬪韵爲訓肩相及者謂與二歲之豕肩相差次﹞从豕幵聲﹝古賢切古音在十一部﹞詩曰並驅從兩豣兮﹝今詩豣作肩周禮注引邠風亦作肩﹞\n【豶】羠豕也﹝羠騬羊也騬犗馬也犗騬牛也皆去勢之謂也或謂之㓺亦謂之犍許書無此二字周易．大畜六五豶豕之牙虞翻曰㓺豕稱豶今俗本㓺譌作劇﹞从豕賁聲﹝符分切十三部﹞\n【豭】牡豕也﹝左傳野人歌曰既定爾婁豬盍歸吾艾豭此豭爲牡豕之證也方言曰豬北燕朝鮮之間謂之豭郭云猶云豭斗也﹞从豕叚聲﹝古牙切古音在五部﹞\n【豛】上谷名豬豛﹝謂上谷𧦝豬曰豛也上谷漢郡名領沮陽等縣十五沮陽在今直隷保安州﹞从豕役省聲﹝營𨾏切十六部﹞\n【䝐】豶也﹝䝐豶釋獸文郭云俗呼小豶豬爲䝐子按葢羠豕之小者也﹞从豕隋聲﹝以水切按當依廣韵羊捶切古音在十七部䝐與豛音同疑䝐即豛之或字﹞\n【豤】豕齧也﹝豕字今補人之齧曰齦字見齒部豕之齧曰豤音同而字異也𦒱工記髺豤薜暴不入市注云豤頓傷也此引伸假借字今本作墾非﹞从豕艮聲﹝康狠切十三部﹞\n【豷】豕息也﹝息者喘也豷與㞒呬䨳音義皆同而有人豕之別﹞从豕壹聲﹝許利切十二部﹞春秋傳曰生敖及豷﹝襄四年左傳文今左傳敖作澆論語及夰部作奡﹞\n【豧】豕息也从豕甫聲﹝芳無切五部﹞\n【豢】㠯穀圏養豕也﹝圏者養嘼之閑圏養者圏而養之圏豢㬪韵樂記注曰以穀食犬豕曰豢月令注曰養牛羊曰芻犬豕曰豢少儀假圂爲豢﹞从豕𥸭聲﹝胡慣切十四部﹞\n【豠】豕屬﹝凡言屬者類而別也別而類也廣雅曰豠豕也﹞从豕且聲﹝疾余切五部﹞\n【豲】豕屬也﹝三字依戴氏侗六書故所偁唐本葢晁氏說之所據也篇韵皆云豲豕屬則爲唐本信矣二徐本皆云逸也乃以下文逸周書割一字爲之韵會又增之云豕之逸也更可笑矣廣雅說豕屬有豲豲非𩫕豬也或以𩫕豬說之殊誤﹞从豕原聲讀若桓﹝三字舊在撅下今移此胡官切十四部﹞逸周書曰豲有爪而不敢㠯撅﹝見周書．周祝解今周書爪作蚤蚤齧人跳蟲也爪覆手也皆假借字許則㕚爲本字撅者有所杷也﹞\n【豨】豕走豨豨也﹝豨豨走皃以其走皃名之曰豨方言豬北燕朝鮮之間謂之豭關東西謂之彘或謂之豕南楚謂之豨許說其本義故次於此方言說其引伸之義也下文言封豨則亦引伸之義﹞从豕希聲﹝虛豈切十五部﹞古有封豨脩虵之害﹝上古有此害也左傳申包胥曰吳爲封豕長蛇以荐食上國淮南書說封豨脩蛇即封豕長蛇也﹞\n【豖】豕絆足行豖豖也﹝豖豖艱行之皃孟子曰如追放豚既入其苙又從而招之趙曰招罥也按罥之謂絆其足經文招字與豖古音相近招之即豖之也此猶州吁即祝吁﹞从豕繫二足﹝繫當作係此从豕而象形也丑六切三部廣韵丑玉切﹞\n【豦】鬬相丮不解也﹝鬬當作鬥兩丮相對也丮持也不言持言丮者以曡韵爲訓也﹞从豕虍﹝此會意虍者虎文也故即以爲虎字﹞豕虎之鬬﹝當作鬥﹞不相捨﹝說會意之恉﹞讀若蘮蒘艸之蘮﹝蘮蒘當作罽挐之蘮當作之挐葢本無末二字後人增之而誤耳蘮蒘竊衣見釋艸強魚切五部﹞司馬相如說豦封豕之屬﹝此別一說也毛詩傳曰封大也封豕大豕也上林賦擽蜚遽遽或作虡廣韵引作廙其即豦歟﹞一曰虎㒳足舉﹝此又別一義﹞\n【豙】豕怒毛豎也﹝毅妄怒也从此會意兼形聲﹞一曰殘艾也﹝艾當作乂乂或作刈芟艸也殘乂者刪夷之也﹞从豕辛省﹝各本無省字篆體从辛豕今按五經文字毅下云从䇂省正从辛省之譌以毛豎如食辛辣也會意魚既切十五部﹞\n【豩】二豕也豳从此﹝許書豳燹二篆皆用豩爲聲也然則其讀若尚略可識矣古音當在十三部﹞闕﹝謂其義其音皆闕也二豕乃兼頑鈍之物故古有讀若頑者大徐伯貧切又呼關切﹞\n\n文二十二﹝詩音義引說文豥字爾雅音義引字林豥字未知說文本有此字否也重一\n【㣇】脩豪獸﹝毛詩六月韓奕傳曰脩長也周秦之文攸訓爲長其後乃叚脩爲攸而訓爲長矣豪豕鬛如筆管者因之凡髦鬛皆曰豪釋獸曰𧳙脩豪㣇者正字𧳙者俗字或作肆者叚借字也按此言獸與下文𩫚豕非一物顏氏注漢書曰豪豬一名㣇非也﹞一曰河內名豕也﹝謂河內𧦝豕爲㣇猶上谷之𧦝豛也河內漢郡名領懷縣等縣十有八今懷慶衞輝以及彰德府南境皆是其地﹞从彑﹝象頭銳﹞下象毛足﹝者象其髦也毛當作髦巾象足﹞凡㣇之屬皆从㣇讀若弟﹝羊至切十五部﹞\n【𢑞】籒文\n【㣇】古文\n【𢑢】豕屬从㣇𡇆聲﹝呼骨切十五部﹞\n【𩫚】𩫚豕﹝逗﹞鬣如筆管者﹝𩫚字各本無今補𩫚豕豕名西山經之豪彘長楊賦之豪豬也西山經曰竹山有獸焉其狀如豚而白毛大如筓而黑端郭云貆豬也能以脊上豪射物按本是豕名因其鬣如筆管遂以名其鬣"},
{"n":"461","t":"凡言豪俊豪毛又皆引伸之義也俗乃別豪俊字从豕豪毛字从毛﹞出南郡﹝漢郡名領江陵等縣十有八今荊州府北至襄陽府境是其地﹞从㣇高聲﹝乎刀切二部﹞\n【𩫕】篆文从豕﹝篆各本作籒非是今正𢑞爲籒文則㣇爲古文𩫚古文也豪則小篆改㣇从豕以豪附𩫚此正以上附二之例下文以豚附𧱮亦其類孫強輩增竄玉篇所據說文巳是誤本矣﹞\n【彙】彙蟲也﹝彙字各本無今補也字依廣韵補釋獸曰彙毛刺其字俗作蝟作猬周易拔茅茹以其彙鄭云勤也以爲謂之叚借也王弼云類也以爲會之叚借也﹞似豪豬而小从㣇﹝而小二字依廣韵補有毛刺似豪豬故从㣇也上文云𢑞籒文㣇此正从籒文﹞𦞅省聲﹝干貴切十五部﹞\n【蝟】或从虫作﹝爾雅亦入之釋獸﹞\n【㣈】㣇屬从二㣇﹝息利切十五部﹞\n【𠭾】古文㣈虞書曰﹝虞當作唐說詳禾部﹞㣈類于上帝﹝堯典文許所據葢壁中古文也伏生尚書及孔安國以今文讀定之古文尚書皆作肆太史公史記作遂然則漢人釋肆爲遂即爾雅之肆故也壁中文作㣈乃肆之假借字也此引書說叚借與𡚽即好𤊾即蔑爲一例﹞\n\n文五重五\n【彑】豕之頭﹝篇韵曰彚類今義也﹞象其銳而上見也﹝象形也﹞凡彑之屬皆从彑讀若罽﹝㓹者籒文銳故音相通也居例切十五部﹞\n【彘】豕也﹝與豕篆下彘也爲轉注﹞後蹏廢謂之彘﹝廢鈍置也彘之言滯也豕前足僅屈伸後足行步蹇劣故謂之廢﹞从彑从二匕矢聲﹝直例切十五部﹞彘足與鹿足同﹝說从二匕之意也鹿㲋能足皆从二匕﹞\n【𧰲】豕也从彑从豕讀若弛﹝式視切按古音在十六十七部閒廣韵尺氏切是也蠡从䖵彖聲㥟从心彖聲古音皆在十六部今韵蠡入薺㥟入佳皆不誤而字形从彖則誤﹞\n【𢑓】豕也从彑下象其足讀若瑕﹝乎加切按小徐本此爲彖之古文篇韵皆無此字﹞\n【彖】豕𧺆也﹝玉篇作豕走悅也恐是許書古本如此周易卦辭謂之彖爻辭謂之象𣪠辭傳曰彖也者才也虞翻曰彖說三才彖者言乎象者也虞翻曰八卦以象吿彖說三才故言乎象也古人用彖字必系叚借而今失其說劉瓛曰彖者斷也﹞从彑从豕省﹝通貫切十四部﹞\n\n文五﹝小徐作四\n【𧱮】小豕也﹝方言豬其子或謂之豚或謂之豯﹞从古文豕﹝各本作从㣇省象形五字非也今正﹞从又持肉以給祠祀也﹝凡祭宗廟之禮豕曰剛鬛豚曰腯肥又手也徒䰟切十三部﹞凡𧱮之屬皆从𧱮﹝各本𧱮作豚誤今正﹞\n【豚】篆文从肉豕﹝上古文此小篆也亦以上附二之例不入豚於豕部附以古文𧱮者以有从𧱮之𧲝則不得不立此部首也爾雅音義曰籒文作豚玉篇亦曰豚者籒文皆誤恐學者惑焉故箸於此﹞\n【𧲝】豚屬从𧱮衞聲讀若罽﹝于歲切十五部﹞\n\n文二重一\n【豸】獸長𦟝行豸豸然欲有所司殺形﹝緫言其義其形故不更言象形也或曰此下當有象形二字司今之伺字許書無伺凡獸欲有所伺殺則行步詳宷其脊若加長豸豸然長皃文象其形也周禮．射人以貍步張三侯注云貍善搏者也行則止而儗度焉其發必是以量矦道法之也許言獸者謂凡殺物之獸也釋蟲曰有足謂之蟲無足謂之豸按凡無足之蟲體多長如蛇蚓之類正長脊義之引伸也上林賦曰陂池貏豸即子虛賦之罷池陂陀西京賦曰增嬋娟以此豸按貏豸謂迆邐之長此豸謂婀娜之長亦皆長義之引伸古多叚豸爲解廌之廌以二字古同音也廌與解古音同部是以廌訓解方言曰廌解也左傳庶有豸乎釋文作廌引方言廌解也正義作豸引方言豸解也今本釋文廌譌爲鳩今本方言廌譌爲瘛音胡計切葢古書之難讀如此"},
{"n":"462","t":"池爾切十六部﹞凡豸之屬皆从豸\n【豹】佀虎圜文﹝豹文圜易曰君子豹變其文蔚也豹一名程﹞从虎勺聲﹝北敎切二部﹞\n【貙】貙獌似貍﹝各本下有者字今刪正貍篆下曰似貙其狀互見也釋獸貙似貍又曰貙獌似貍犬部獌下曰狼屬引爾雅貙獌似貍然則此襲爾雅貙似貍獌衍文耳貙常以立秋日祭獸吳都賦注曰虎屬﹞从豸區聲﹝勅俱切古音在四部﹞\n【貚】貙屬也从豸單聲﹝徒干切十四部﹞\n【貔】豹屬﹝大雅．韓奕傳曰貔猛獸也尚書某氏傳曰貔執夷虎屬也釋獸曰貔白狐舍人曰名白狐也按方言曰貔陳楚江淮之間謂之猍北燕朝鮮之閒謂之𧳏關西謂之狸郭云貔未聞語所出玉裁謂\n方言所說貍也非貔也爾雅所說白狐葢亦貍類非貔也而皆得貔名者俗𧦝之相混也說文毛傳尚書傳則皆貔之本義也﹞出貉國﹝北方國也﹞从豸𣬉聲﹝房脂切十五部﹞詩曰獻其貔皮﹝大雅．韓奕﹞周書曰如虎如貔﹝牧誓﹞貔猛獸﹝按上文豹屬當作貍屬許以貍屬爲"},
{"n":"462-1","t":"貔本義以猛獸爲詩書之貔也於全書之例知之﹞\n【豼】或从比﹝比聲﹞\n【豺】狼屬狗聲﹝釋獸曰豺狗足許云狗聲似許長其聲如犬俗𧦝豺狗﹞从豸才聲﹝士皆切古音在一部當入咍韵﹞\n【貐】䝟貐﹝䝟大徐作猰廣韵引許作䝟無䝟篆者疑許本作契無豸㫄後人加之﹞从貙虎爪﹝依許當作㕚﹞食人迅𧺆﹝以上釋獸說如此﹞从豸俞聲﹝以主切古音在四部爾雅音義曰韋昭餘彼反按彼字必侯字或𠋫字之誤集韵類篇不知其誤乃云貐尹捶切入四紙葢古書之襲繆有如此者﹞\n【貘】佀熊而黃黑色出蜀中﹝即諸書所謂食鐵之獸也見爾雅上林賦蜀都賦注後漢書爾雅謂之白豹山海經謂之猛豹今四川川東有此獸薪采攜鐵飯甑入山每爲所齧其齒則奸民用爲僞佛齒﹞从豸𦱤聲﹝莫白切古音在五部字亦作貊亦作狛﹞\n【𧴄】猛獸也﹝猛當作㺎三字爲句㺎見上林賦郭璞曰㺎似牛領有肉堆即犎牛也按即爾雅之犦牛也字亦作㺎亦作𤛑漢書作庸﹞从豸庸聲﹝余封切九部﹞\n【貜】㺉貜也﹝㺉廣韵引作豰未知孰是葢合二字爲獸名與犬部玃字義別﹞从豸矍聲﹝王縛切五部﹞\n【貀】貀獸﹝貀字各本無今補﹞無前足﹝前當作歬貀無前足釋獸文﹞从豸出聲﹝女滑切十五部﹞漢律能捕豺貀購錢百﹝錢百各本作百錢今正爾雅郭注律捕虎一購錢三千其豿半之葢亦沿漢律也購者以財有所求也﹞\n【貈】似狐善睡獸也﹝凡狐貉連文者皆當作此貈字今字乃皆假貉爲貈造貊爲貉矣﹞从豸舟聲﹝下各切按此切乃貉之古音非此字本音也其字舟聲則古音在三部邠詩貈貍裘爲韵一部三部合音也﹞論語曰狐貈之厚㠯居﹝鄕黨篇文居當作凥﹞\n【貆】貈之類从豸𠄢聲﹝按此篆舊系貉篆下云貉之類然則亦必人而豸種者而經傳不言有貆人則知轉寫譌舛耳釋獸曰貈子貆可援以證許書矣今更正而移其次於此胡官切十四部﹞\n【豻】胡地野狗﹝禮記．玉藻周禮．巾車注皆云豻胡犬也正義皆云胡當作狐與犬合所生按犬有名狼名狐者見廣雅但此注胡犬證以說文高誘淮南注熊安生禮記正義云胡地野狗則其字不當作狐宷矣﹞从豸干聲﹝五旰切十四部﹞\n【犴】豻或从犬詩曰冝犴冝獄﹝小雅．小宛文毛詩作岸釋文曰韓詩作犴云鄕亭之繫曰犴朝廷曰獄李善文𨕖注亦引韓詩按毛詩傳曰岸訟也此謂岸爲犴之假借也獄从二犬故犴與獄同意皇矣箋亦曰岸訟也本小宛傳﹞\n【貍】伏獸似貙﹝伏獸謂善伏之獸鄭注大射云貍首逸詩貍之言不來也其詩有射諸侯首不朝者之言因以名篇皇偘以爲舊解云貍之取物則伏下其頭然後必得言射亦必中如貍之取物矣上文云貙似貍此云貍似貙言二物相似即俗所謂野貓﹞从豸里聲﹝里之切一部﹞\n【貒】貒獸也﹝各本無貒字今補三字爲一句釋獸曰狐貍貒貈醜其足蹯其跡𠘯貒子貗﹞似豕而肥﹝各本無此四字今依韵會所據及爾雅音義所引補﹞从豸耑聲讀若湍﹝他耑切十四部﹞\n【貛】野豕也从豸雚聲﹝呼官切十四部按𠘯部引爾雅狐貍貒貈醜貒作貛葢貒貛本一字貛乃貒之或體淺人刪去上文似豕而肥四字乃注野豕也三字於此以分別之耳其物非有二集韵類篇亦合爲一字宜正之曰貒或从雚聲﹞\n【貁】鼠屬善旋﹝按當作禺屬善倒縣周禮爾雅山海經有蜼字許無蜼貁即蜼廣雅曰狖蜼也是也釋獸曰蜼卬鼻而長尾周禮注曰蜼禺屬卬鼻而長尾郭景純曰蜼似獼猴而大黃黑色尾長數尺末有㒳岐雨則自縣於樹以尾塞鼻零陵南康人呼之音餘建平人呼之音相贈遺之遺又音余救反皆土俗輕重不同耳淮南．覽冥注曰狖猨屬長尾而卬鼻吳都賦劉注引異物志曰狖猿類露鼻尾長四五尺居樹上雨則以尾塞鼻是以狖者貁之俗省蜼貁爲古今字許不取蜼用今字也與鼠部之𪕏鼬分別爲三物﹞从豸宂聲﹝此宂散之宂俗譌作穴聲篆體亦誤今正宂之古音在三部余救切三部﹞\n【貂】鼠屬大而黃黑出胡丁零國﹝郭氏山海經注曰今扶餘國即濊貃故地在長城北去玄兔千里出名馬赤玉大珠如酸棗也﹞从豸召聲﹝都遼切二部﹞\n【貉】北方貉﹝各本奪貉字今補此與西方羌从羊北方狄从犬南方蠻从虫東南閩越从虫東方夷从大參合觀之鄭司農云北方曰貉曰狄周禮．大甸獵祭表貉注云貉讀爲十百之百﹞豸穜也从豸﹝長脊獸之穜也故从豸﹞各聲﹝莫白切古音在五部下各切俗作貊﹞孔子曰貉之言貉貉惡也﹝七字一句各本作貉之爲言惡也今依尚書音義五經文字正尚書音義作貊貊淺人所改耳貉與惡㬪韵貉貉惡皃○貂貉二篆各本在犴篆之後貆貍篆之前今以虫部之蠻閩次於以虫爲象之末犬部之狄次於犬末羊部之羌次於羊末人部之僥次於人末大部夷字次於大末依類求之移易次此必有合乎古本矣﹞\n\n文二十重二﹝小徐本文十七容有誤也其曰重三必合貒貛爲一字矣﹞【𤉡】如野牛靑其皮堅厚可制鎧﹝靑色各本作而靑其皮堅厚可制鎧各本無此七字今補論語．季氏疏爾雅．釋獸疏詩何草不黃正義春秋左傳．宣二年正義皆有此七字皆作靑色或作靑毛釋獸曰兕似牛許云如野牛者其義一也野牛即今水牛與黃牛別古謂之野牛爾雅云似牛者似此也郭注山海經曰犀似水牛豬頭庳腳兕亦似水牛靑色一角重三千斤𦒱工記函人爲甲犀甲七屬兕甲六屬犀甲壽百年兕甲壽二百年﹞象形﹝謂上象其頭下象其足尾也徐胻切十五部﹞𧰽頭﹝二字今補﹞與禽离頭同﹝𠘯部禽下亦曰禽离𧰽頭相似今人作楷𧰽作凹禽离作凶其頭不同矣篆法古當同﹞凡𧰽之屬皆从𧰽\n【兕】古文从儿﹝葢亦謂其似人胻也虎足亦與人足同今字兕行而𧰽不行漢𣜩作𠒊經典釋文云本又作𠒊﹞\n\n文一重一\n【易】蜥易蝘蜓守宫也﹝虫部蜥下曰蜥易也蝘下曰在壁曰蝘蜓在艸曰蜥易釋魚曰榮螈蜥蜴蜥蜴蝘蜓蝘蜓守宫也郭云轉相解博異語別四名也方言曰守宫秦晉西夏謂之守宫或謂之蠦𧓋或謂之蜥蜴其在澤中者謂之易蜴南楚謂之蛇醫或謂之蠑螈東齊海岱謂之螔䗔北燕謂之祝蜒桂林之中守宫大者而能鳴謂之蛤解按許舉其三者略也易本蜥易語言假借而難易之義出焉鄭氏贊易曰易之爲名也一言而函三義簡易一也變易二也不易三也按易彖二字皆古以語言假借立名如象即像似之像也故許先言本義而後引祕書說云祕書者明其未必然也﹞象形﹝上象首下象四足尾甚微故不象羊益切十六部古無去入之分亦以豉切今俗書蜥易字多作蜴非也按方言蜥易其在澤中者謂之易蜴郭云蜴音析是可證蜴即蜥字非羊益切小雅胡爲虺蜴毛傳曰蜴螈也釋文蜴星歴反字又作蜥說文引詩正作蜥毛語正與方言合方言易蜴南楚謂之蛇醫或謂之蠑螈謂在澤中者也螈即虫部之蚖字蛇醫也陸璣云蜴一名蠑螈水蜴也或謂之蛇醫如蜥易然則蜥易者統名倒言易蜥及單言蜥者別其在澤中者言也﹞祕書說曰日月爲易﹝祕書謂緯書目部亦云祕書瞋从戌按參同契曰日月爲易剛柔相當陸氏德明引虞翻注參同契云字从日下月﹞象侌昜"},
{"n":"464","t":"也﹝謂上从日象陽下从月象陰緯書說字多言形而非其義此雖近理要非六書之本然下體亦非月也﹞一曰从勿﹝又一說从旗勿之勿皆字形之別說也﹞凡易之屬皆从易\n\n\n文一\n【象】南越大獸﹝獸之冣大者而出南越﹞長鼻牙﹝有長鼻長牙以上七字依韵會所據小徐本﹞三年一乳﹝左傳．定四年正義作三年一乳字按古書多假象爲像人部曰像者似也似者像也像从人象聲許書一曰指事二曰象形當作像形全書凡言象某形者其字皆當作像而今本皆从省作象則學者不能通矣周易．𣪠辭曰象也者像也此謂古周易象字即像字之假借韓非曰人希見生象而案其圖以想其生故諸人之所以意想者皆謂之象似古有象無像然像字未製以前想像之義巳起故周易用象爲想像之義如用易爲簡易變易之義皆於聲得義非於字形得義也韓非說同俚語而非本無其字依聲托事之恉﹞象耳牙四足尾之形﹝象當作像耳牙疑當作鼻耳尾字各本無今補徐㒳切十部﹞凡象之屬皆从象\n【豫】象之大者﹝此豫之本義故其字从象也引伸之凡大皆偁豫故淮南子史記．循吏傳魏都賦皆云市不豫價周禮司市注云防誑豫皆謂賣物者大其價以愚人也大必寬裕故先事而備謂之豫寬裕之意也寬大則樂故釋詁曰豫樂也易鄭注曰豫喜豫說樂之皃也亦借爲舒字如洪範豫恒燠若即舒恒燠若也亦借爲與字如儀禮古文與作豫是也﹞賈侍中說不害於物﹝賈侍中名逵許所從受古學者也侍中說豫象雖大而不害於物故寬大舒緩之義取此字﹞从象﹝非許書則从象不可解﹞予聲﹝羊茹切五部俗作預﹞\n【𠄛】古文\n\n文二重一\n四十六部文四百九十六重六十四﹝宋本四作三凡七千二百四十七字﹝此以上言九篇部分篆文說解字三者之都數也\n"}
]