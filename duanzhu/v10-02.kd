[
{"n":"","t":"﻿\n\n說文解字第十篇下\n金壇段玉裁注\n【囪】在牆曰牖﹝片部曰牖穿壁以木爲交窗也﹞在屋曰囱﹝屋在上者也﹞象形﹝此皆以交木爲之故象其交木之形外域之也楚江切古音在九部今竈突尙讀倉紅切﹞凡囪之屬皆从囪\n【𡆧】古文﹝黑字曾字从此黑从炎上出𡆧故受之以囱部﹞\n【悤】多遽悤悤也从囱从心﹝各本作从心囪今正从囱从心者謂孔隙既多而心亂也故其字入囱部㑹意不入心部形聲叚令入心部則當爲心了悟之解矣﹞囱亦聲﹝倉紅切九部﹞\n文二重一﹝各本𡆧篆上有窗篆解云或从穴按廣韵四江曰䆫說文作窗通孔也今於穴部正窻作窗於此刪窗故舊云重二今云重一\n【焱】火𦾓也﹝古書焱與猋二字多互譌如曹植七啟風厲猋舉當作焱舉班固東都賦焱焱炎炎當作猋猋炎炎王逸曰猋去疾皃也李善注幾不別二字﹞从三火﹝凡物盛則三之以冉切八部廣韵以贍切﹞凡焱之屬皆从焱\n【熒】屋下鐙燭之光也﹝鐙者錠也鐙以膏助然之燭以麻蒸然之其光熒熒然在屋之下故其字从冖冖者覆也熒者光不定之皃今江東人俗語如役高注淮南每云熒惑是也？水出𣳚不常故尙書泆爲熒作此字周禮其川熒雒左傳閔二年宣十二年杜預後序熒澤庸風箋熒澤左傳杜注熒陽玉篇熒字下曰亦熒陽縣漢韓勑後𥓓劉寬𥓓陰鄭烈𥓓皆云熒陽唐盧藏用紀信𥓓亦作熒陽隨書王劭傳上表言符命曰龍鬬於熒陽者熒字三火明火德之盛也然則熒澤熒陽古無作滎者尙書禹貢釋文經宋開寶中妄改熒爲滎而經典史記漢書水經注皆爲淺人任意竄易以爲水名當作滎不知？水名熒自有本義於絕小水之義無涉也﹞从焱冂﹝以火華照屋㑹意戶扃切﹞\n【燊】盛皃﹝木部䯂字下曰衆盛也此與同"},
{"n":"495-2","t":"意﹞从焱在木上﹝會意﹞讀若詩曰莘莘征夫﹝讀如此莘字也今毛詩皇皇者華駪駪征夫馬部駪下不引詩而此引作莘莘招䰟引作侁侁亦作莘莘音相近也所臻切十二十三部﹞古文伷一曰嶷﹝此六字譌誤不可通﹞一曰役也﹝役上當有讀若二字﹞\n文三\n【炙】炙肉也﹝炙肉各本作炮肉今依楚茨傳正小雅．楚茨傳曰炙炙肉也瓠葉傳曰炕火曰炙正義云炕舉也謂以物貫之而舉於火上以炙之按炕者俗字古當作抗手部曰抗扞也方言曰抗縣也是也瓠葉言炮言燔言炙傳云毛曰炮加火曰燔抗火曰炙燔炙不必毛也抗火不同加火之逼近也此毛意也箋云凡治兔之首宜鮮者毛炮之柔者炙之乾者燔之此申毛意也然則鳧鷖楚茨行葦燔炙並言皆必異義生民傳曰傅火曰燔貫之加於火曰烈貫之加於火即抗火也生民之烈即炙也禮運注曰炮裹燒之也燔加於火上也炙貫之火上也三者正與瓠葉傳相合然則炙與炮之別異又可知矣許宗毛義故炙下云炙肉也用楚茨傳爲文即瓠葉傳之抗火曰炙也不用瓠葉而用楚茨者其字从肉故取炙肉之文也火部曰熹炙也炮毛炙肉也裘炮炙也？置魚筒中炙也皆是其引申之義爲逼近熏炙如桑柔傳曰赫炙也是﹞从肉在火上﹝有丳貫之加火上也此可以得抗火之意之石切古音在五部○炙讀去聲則之夜切一義一字耳或乃別其義併異其形長孫訥言曰差之一畫詎惟千里見炙从肉莫問厥由輒意形聲固當从夕及其晤矣彼乃乖斯若靡馮焉他皆倣此據此知小徐本火部有炙字云炙也从火夕聲葢唐以前或用羼入許書﹞凡炙之屬皆从炙\n【𤐬】籒文﹝徐鍇曰今東京文有此字豈謂東京賦與今文𨕖東京賦作燔炙﹞\n【㸋】宗廟火？肉﹝今世經傳多作燔作膰惟許書作㸋火部燔下云𤑔也是詩作燔爲叚借字他經作膰乃俗耳許稱左傳作㸋左傳釋文云膰周禮又作㸋皆古文之存焉者也異義左氏說脤社祭之肉盛之以蜃宗廟之肉名曰膰說文作祳㸋用左氏說祳下曰"},
{"n":"496","t":"社肉盛以蜃故曰祳天子所以親遺同姓㸋下云宗廟火孰肉也天子所以饋同姓古本當如此今本爲寫者舛誤耳必云炙孰者爲其字从火﹞天子所㠯饋同姓﹝各本作以饋同姓四字在有事㸋焉之下非也今正大宗伯鄭注云脤膰社稷宗廟之肉以賜同姓之國同福祿也兄弟有共先王者鄭與許同用左氏說也若傳所云賜齊侯胙又云宋先代之後天子有事膰焉有喪拜焉是亦有歸㸋異姓者﹞从炙﹝毛公曰傅火曰燔又曰加火曰燔其事與炙相類也﹞畨聲﹝附袁切十四部﹞春秋傳曰天子有事㸋焉﹝僖卄四年左傳文偁此者證古經作㸋不作燔又以見有歸㸋異姓之禮﹞\n【爒】炙也﹝其義同炙其音同燎﹞从炙尞聲讀若？燎﹝漢時葢有此語力照切二部﹞\n文三重一\n【赤】南方色也﹝爾雅一染謂之縓再染謂之竀三染謂之纁鄭注士冠禮云朱則四入與按是四者皆赤類也鄭注易曰朱深於赤按赤色至明引申之凡洞然昭著皆曰赤如赤體謂不衣也赤地謂不毛也﹞从大火﹝火者南方之行故赤爲南方之色从大者言大明也昌石切古音在五部俗借爲尺﹞凡赤之屬皆从赤\n【烾】古文从炎土﹝火生土﹞\n【赨】赤色也﹝管子地員篇其種大苗細苗赨莖黑秀箭長尹注赨即赤也﹞从赤蟲省聲﹝金部鉵？部痋鬲部融與此皆蟲省聲知以虫爲蟲自古有之也徒冬切九部﹞\n【𧹲】日出之赤也从赤𣪊聲﹝按古本篆文當是上體从𣪊下體从赤火沃切三部篇韵皆呼木切﹞\n【赧】面慙而赤也﹝而字依韵會趙注孟子曰赧赧面赤心不正皃也司馬貞引小爾雅曰面慙曰赧﹞从赤㞋聲﹝㞋或作㞋非也女版切十四部隨王劭曰古音人扇反今音奴板反﹞周失天下於赧王﹝尙書中候赧爲然鄭注云然讀曰赧﹞\n【䞓】赤色也﹝周南傳曰赬赤也爾雅釋器一染謂之縓再染謂之赬三染謂之纁郭曰縓今之紅也赬染赤也纁絳也按糸部云縓帛赤黃色也絳大赤也糸部引爾雅正作䞓周禮注引爾雅又哀十七年左傳作竀叚借字也士喪禮經作䞓﹞从赤巠聲﹝勅貞切十一部﹞詩曰魴魚䞓尾﹝周南汝墳文今詩作赬﹞\n【赬】䞓或从貞﹝貞聲﹞\n【𧹙】或从丁﹝丁聲﹞\n【浾】棠棗之汁也从赤水﹝各本轉寫舛誤今正浾與䞓音雖同而義異別爲一字非即䞓字也棠棗汁皆赤故从赤水會意勅貞切十一部﹞\n【泟】浾或从正﹝正聲﹞\n【赭】赤土也﹝邶風赫如渥赭即秦風之顔如渥丹故箋訓赭爲丹古秦風毛亦作渥赭是以韓詩作沰沰與赭音義皆同也管子地數篇云上有赭者下有鐵是赭之本義爲赤土也引申爲凡赤﹞从赤者聲﹝之也切古音在五部﹞\n【𧹳】赤色也从赤倝聲讀若浣﹝胡玩切十四部﹞\n【赫】大赤皃﹝大各本作火今正此謂赤非謂火也赤之盛故从二赤邶風赫如渥赭傳曰赫赤皃此赫之本義也若生民傳曰赫顯也出車傳赫赫盛皃常武傳㒳云赫赫然盛也節南山傳赫赫顯盛也淇奥傳赫"},
{"n":"496-3","t":"有明德赫赫然以及雲漢傳赫赫旱氣也桑柔傳赫炙也皆引申之義也又按皕部曰奭盛也是詩中凡訓盛者皆叚奭爲赫而采芑瞻彼洛矣二傳曰奭赤皃即𥳑兮傳之赫赤皃正謂奭即赫之叚借也爾雅釋訓奭奭本作赫赫二字古音同矣或作赩如白虎通引韎韐有赩李注文𨕖亦引毛傳赩赤皃﹞从二赤﹝呼格切古音在五部音郝奭古音亦如郝﹞\n文九重四﹝舊作文八重五\n【大】天大地大人亦大焉﹝依韵會訂﹞象人形﹝老子曰道大天大地大人亦大人法地地法天天法道按天之文从一大則先造大字也？？之文但象臂脛大文則首手足皆具而可以參天地是爲大徒葢切十五部﹞古文？也﹝大下云古文？？下云籒文大此以古文籒文互釋明衹一字而體稍異後來小篆偏旁或从古或从籒故不得不殊爲二部亦猶从？从？必分系二部也然則小篆作何字曰小篆作古文也﹞凡大之屬皆从大\n【奎】㒳髀之閒﹝奎與胯雙聲奎宿十六星以像似得名﹞从大﹝兩體之閒人身寛闊處故从大首此篆者蒙上人形言也﹞圭聲﹝苦圭切十六部﹞\n【夾】持也﹝持者握也握者搤也搤者捉也捉物必以兩手故凡持曰夾左傳曰夾輔成王古多叚俠爲夾公羊注曰滕薛俠轂﹞从大㚒二人﹝㚒各本作俠俠者俜也非其義今正㚒者盜竊褱物也从亦有所持㚒褱物故从二入夾持人故从二人大者人也一人而二人居其亦猶一人二亦閒褱物也故曰从大㚒二人古狎切八部﹞\n【奄】覆也大有餘也﹝釋言曰荒奄也弇同也弇葢也古奄弇同用覆葢同義詩皇矣傳曰奄大也執競傳曰奄同也鄭箋詩奄皆訓覆許云覆也大有餘也二義實相因也覆乎上者往往大乎下故字从大周官經謂宦者爲奄以精氣閉藏名之覆葢義之引申也﹞又欠也﹝三字未詳方言曰奄息也李密陳情表曰氣息奄奄﹞从大申﹝㑹意依檢切八部﹞申展也﹝說从申之意申下曰神也古屈伸多作詘信不作伸申今則作申俗"},
{"n":"497-1","t":"又作伸申本義不訓展也故必特釋之﹞\n【夸】奢也﹝奢者張也曡韵同義﹞从大亏聲﹝苦瓜切古音在五部﹞\n【𡘍】奢𡘍也﹝當是本作？奢也？字爲逗轉寫倒之今經傳都無？字有桓字商頌長發傳曰桓大也撥治也箋云廣大其政治此可以證桓即？之叚借字檀弓桓楹注亦云大楹周禮桓圭同解周書謚法辟土服遠曰桓辟土兼國曰桓皆是大義釋訓曰桓桓威也泮水傳曰桓桓威武皃詩序曰桓講武類禡也葢此等桓字亦？之叚借字大之義可以兼武也桓之本義爲亭郵表自經傳皆借爲？字乃致桓行？廢矣非許書尙存孰能識其本始非長發傳尙存何以觀其㑹通淺人乃易長發傳云桓武撥治是謂桓必無訓大之理而不知周公之六書有叚借也又按淇奥傳曰咺威儀容止宣著也亦謂咺即？之叚借宣著者光大之意也許書口部咺有本義漢人作傳注不外轉注叚借二者必得其本字而後可說其叚借欲得其本字非許書莫由也﹞从大？聲﹝胡官切十四部﹞\n【𡗷】？大也﹝此謂窊下之大也﹞从大瓜聲﹝烏瓜切古音在五部﹞\n【奯】空大也﹝此謂空中之大與豁義略同篇韵云大目也﹞从大歲聲讀若詩施？濊濊﹝濊濊各本或作？？或作泧泧皆誤說詳水部呼括切十五部﹞\n【𢧜】大也﹝此謂秩秩然之大也地理志四驖作四？﹞从大𢧄聲讀若詩𢧜𢧜大猷﹝小雅巧言文？？當作秩秩今毛詩正作秩秩傳曰秩秩進知也呈在十一部秩在十二部古合音爲冣近是以？讀如秩直質切﹞\n【奅】大也﹝此謂虛張之大廣韵曰起釀也﹞从大丣聲﹝各本作卯聲今正按漢書與？通用其字當力救切古音在三部譌从卯乃匹皃切矣﹞\n【夽】大也﹝此謂㮯物之大﹞从大云聲讀若齳﹝齳鍇本作？無此字葢由齳作？而又誤耳魚吻切十三部﹞\n【奃】大也﹝此謂根柢之大﹞从大氐聲讀若氐﹝都兮切十五部﹞\n【𡗦】大也﹝此謂分畫之大方言曰𡗦大也東齊海岱之閒曰𡗦或曰幠按經傳多叚介爲之釋詁曰介大也詩生民小明傳皆曰介大也士冠禮注易晉虞注左傳貴介弟介麋注吳語介福注孟子不以三公易其介離騷堯舜耿介注同﹞从大介聲讀若葢﹝古拜切十五部﹞\n【𡗼】瞋大聲也﹝各本無聲字今依玉篇廣韵補瞋大聲者謂張目而大聲若言喑噁叱咤千人皆廢也疑瞋下奪目字又按瞋張目也瞋大史所謂目眥盡裂也聲誤衍﹞从大此聲﹝火戒切十五部﹞\n【㚕】大也﹝此謂矯拂之大周頌佛時仔肩傳曰佛大也此謂佛即㚕之叚借也小雅廢爲殘賊毛傳一本廢大也釋詁云廢大也此謂廢即㚕之叚借字也﹞从大弗聲讀若予違汝弻﹝皐陶謨文謂讀若此弻也房密切古音在十五部玉篇作？作？﹞\n【𡗥】大也﹝此謂敦厚之大﹞从大屯聲讀若？﹝？當作？常倫切音在十三部﹞\n【契】大約也﹝約取纏束之義周禮有司約大約劑書於宗𢑴小宰聽取予以書契大鄭云書契符書也後鄭云書契謂出予受入之凡要凡簿書之冣目獄訟之要辭皆曰契引春秋傳王叔氏不能舉其契按今人但於買賣曰文契經傳或叚契爲栔如爰契我龜傳曰契開也是也又叚爲挈字如死生契闊傳曰契闊"},
{"n":"498","t":"勤苦也又契契寤嘆傳曰契契憂苦也皆取提挈勤苦之意也﹞从大㓞聲﹝苦計切十五部﹞易曰後世聖人易之㠯書契﹝世各本作代避唐諱也今正易．𣪠辭傳文﹞\n【夷】東方之人也从大从弓﹝各本作平也从大从弓東方之人也淺人所改耳今正韵會正如是羊部曰南方蠻閩从虫北方狄从犬東方貉从豸西方羌从羊西南僰人焦僥从人葢在坤地頗有順理之性惟東夷从大大人也夷俗仁仁者壽有君子不死之國按天大地大人亦大大象人形而夷篆从大則與夏不殊夏者中國之人也从弓者肅愼氏貢楛矢石砮之類也以脂切十五部出車節南山桑柔召旻傳皆曰夷平也此與君子如夷有夷之行降福孔夷傳夷易也同意夷即易之叚借也易亦訓平故叚夷爲易也節南山一詩中平易分釋者各依其義所近也風雨傳曰夷悅也者平之意也皇矣傳曰夷常也者謂夷即𢑴之叚借也凡注家云夷傷也者謂夷即痍之假借也周禮注夷之言尸也者謂夷即尸之叚借也尸陳也其他訓釋皆可以類求之﹞\n文十八\n【亦】人之臂亦也﹝玉篇今作掖按手部掖者以手持人臂投地也一曰臂下也一曰臂下之語葢淺人據俗字增之耳徐鉉等曰亦今別作腋按廣韵肘腋作此字俗用亦爲語䛐乃別造此肉部曰胳亦下也胠亦下也今禮記深衣袼之高下注云袼衣袂當腋之縫袼腋乃皆俗字人臂㒳垂臂與身之閒則謂之臂亦臂與身有重曡之意故引申爲重累之䛐公羊傳大火爲大辰伐爲大辰北辰亦爲大辰何注云亦者㒳相須之意按經傳之亦有上有所蒙者有上無所蒙者論語不亦說乎亦可宗也亦可以弗畔亦可以爲成人矣皆上無所蒙皇侃曰亦猶重也此等皆申重贊美之䛐亦之言猶大也甚也若周頌亦有高廪亦服爾耕鄭箋云亦大也是謂亦即奕奕之叚借也？部曰奕大也又或叚爲射或叚爲易﹞从大象㒳亦之形﹝謂左右㒳直所以象無形之形羊益切古音在五部﹞凡亦之屬皆从亦\n【㚒】盜竊褱物也从亦有所"},
{"n":"498-2","t":"持﹝㒳亦下有物盜竊而褱之意失冉切七部﹞俗謂蔽人俾夾是也﹝蔽人俾夾葢漢時有此語蔽人者人所不見人部俾下曰鬥持人也手部挾下曰俾持也曹大家用陜輸趙壹傳作陜揄疑陜即夾字﹞弘農陜字从此﹝漢弘農陜縣在今河南陜州从夾之字絕少故著之陜隘字从夾﹞\n文二\n【夨】傾頭也﹝人部曰傾者夨也夨象頭傾因以爲凡傾之偁﹞从大象形﹝象頭不直也阻力切十一部﹞凡夨之屬皆从夨\n【𡔢】頭傾也﹝玉篇引蒼頡云仡仡也﹞从夨吉聲讀若孑﹝古㞕切十二部﹞\n【奊】頭衺骫奊態也﹝頭衺者頭不正骫奊者頭不正之皃也左傳齊有慶奊即慶繩葢以頭邪爲名以繩直爲字名字相應也賈誼傳奊詬無節叚奊爲謑﹞从夨圭聲﹝胡結切古音在十六部﹞\n【吳】大言也﹝大言之上各本有姓也亦郡也一曰吳八"},
{"n":"498-3","t":"字乃妄人所增今删正檢韵會本正如是周頌絲衣魯頌泮水皆曰不吳傳箋背云吳譁也言部曰譁者讙也然則大言即謂譁也孔沖遠詩正義作不娱史記孝武本紀作不虞皆叚借字大言者吳字之本義也引伸之爲凡大之偁方言曰吳大也九章齊吳榜以擊汏王注齊舉大櫂﹞从夨口﹝大言非正理也故从夨口五乎切五部何承天改吳作？音胡化反其繆甚矣﹞\n【𡗾】古文如此﹝从口大﹞\n文四﹝小徐本有𣅳字作文五非是？已見日部𣅳者隷體也然廣韵亦𣅳？並見　重一\n【夭】屈也从大象形﹝象首夭屈之形也隰有莀楚傳曰夭少也桃夭傳曰夭夭桃之少壯也凱風傳曰夭夭盛皃也月令注曰少長曰夭此皆謂物初長可觀也物初長者尙屈而未申叚令不成遂則終於夭而已矣故左傳國語注曰短折曰夭國語注又曰不終曰夭又曰夭折也孟康注五行志曰用人不以次弟爲夭皆其引申之義也論語子之燕居申申如也夭夭如也上句謂其申下句謂其屈不屈不申之閒其斯爲聖人之容乎於"},
{"n":"499","t":"兆切二部按亦於喬切古平上無異義後人乃別之﹞凡夭之屬皆从夭\n【喬】高而曲也﹝爾雅釋詁詩伐木時邁傳皆曰喬高也釋木曰上句曰喬句如羽喬漢廣傳曰喬上竦也按喬不專謂木淺人以說木則作橋如鄭風山有橋松是也以說山則作嶠釋山銳而高嶠是也皆俗字耳許云高而曲即爾雅之上句如羽木有如是者他物亦有如是者﹞从夭从高省﹝會意以其曲故从夭巨嬌切二部依小徐本無詩曰南有喬木六字﹞\n【𡴘】吉而免凶也﹝吉者善也凶者惡也得免於惡是爲幸﹞从屰从夭﹝屰者不順也不順從夭死之事㑹意胡耿切十一部﹞夭﹝逗﹞死之事﹝左傳所謂夭札不終其天年者也﹞死謂之不幸﹝依韵㑹本死爲不幸則免死爲幸﹞\n【奔】𧺆也﹝𧺆者趨也釋宫曰室中謂之時堂上謂之行堂下謂之步門外謂之趨中庭謂之走大路謂之奔此析言之耳渾言之則奔走趨不別也引申之凡赴急曰奔凡出亡曰奔其字古或叚賁或叚本毛詩予曰有本走陸德明本如是﹞从夭卉聲﹝大徐作賁省聲非此十三部十五部合音博昆切十三部﹞與𧺆同意俱从夭﹝此說从夭之意𧺆者屈其足故从夭止？之从夭意同也凡行疾則屈腳疾﹞\n文四\n【交】交脛也﹝交脛謂之交引申之爲凡交之偁故爻下曰交也烄下曰交木然也？下曰交灼木也㮐下曰木參交以枝炊䉛者也衿下曰交衽也凡㒳者相合曰交皆此義之引申叚借耳楚茨傳東西曰交邪行曰逪䢒逪字之叚借也小雅交交桑扈箋云交交猶佼佼飛往來皃而黃鳥小宛傳皆曰交交小皃則與本義不同葢方語有謂小交交者﹞从大象交形﹝謂从大而象其交脛之形也古爻切二部﹞凡交之屬皆从交\n【𠆎】衺也﹝衣部衺下曰？也二篆爲轉注經典叚回字爲之小旻謀猶回遹傳曰回邪也大明厥德不回傳曰回違也回皆？之叚借字小旻言其轉注大明言其叚借故傳語不同大明傳違即？字？久不行"},
{"n":"499-2","t":"俗乃作違經典多作回口部曰回轉也乃回之本義必有許書而後知回衺之本字作？桓大之本字作？僾唈之本字作？倘不能觀其會通則許書徒存而巳矣﹞从交韋聲﹝羽非切十五部﹞\n【絞】縊也﹝糸部縊下曰縊絞也二篆爲轉注古曰絞曰縊者謂㒳繩相交非獨謂經死禮喪服絞帶者繩帶也㒳繩相交而緊謂之絞論語直而無禮則絞好直不好學其蔽也絞馬融曰絞剌也鄭云急也剌盧達切乖剌也與鄭義無異急則無不乖剌者也皇侃陸德明乃讀爲譏刺七賜反其繆甚矣﹞从交糸﹝會意交糸者㒳絲相切也此篆不入糸部者重交也交亦聲古巧切二部﹞\n文三\n【尢】㝿也﹝各本少也字遂不可讀今補㝿者蹇也尢本曲脛之偁引申之爲曲脊之偁故人部僂下曰？也﹞曲脛人也﹝人字依九經字㨾補？者多由曲脛故言此爲下象偏曲張本﹞从大象偏曲之形﹝謂从大而象一脛偏曲之形也烏光切十部﹞凡尢之屬皆从尢\n【𡯪】篆文从？﹝篆文各本作古文今正尢者古文象形字？者小篆形聲字此亦古文二篆文？之例必取古文爲部首者以其屬皆从古文也尪見左傳檀弓鄭注釋爲面鄕天或云短小曰尪本从？聲省作尪﹞\n【尳】厀病也从尢骨骨亦聲﹝戶骨切十五部按此篆當是本在部末與？爲類而尢㝿也㝿蹇也乃正相屬﹞\n【㝿】蹇也﹝足部曰蹇者㝿也二篆爲轉注㝿俗作跛或以沾入足部致正俗複出非也今之經傳有跛無㝿王制公羊穀梁傳皆作跛﹞从尢皮聲﹝布火切十七部﹞\n【㝾】㝾㝾﹝各本作㝿㝾今依宋本說文宋刻集韵三十八箇正﹞行不正也从尢左聲﹝則箇切十七部類篇遭哥子我切﹞\n【㞁】行不正也从尢㫐聲讀若燿﹝弋笑切二部﹞\n【尲】尲尬行不正也﹝各本奪尲尬二字今依全書通例補又補行字集韵二十五沾廣韵二十六咸皆云尲尬行不正也可證今蘇州俗"},
{"n":"500","t":"語謂事乖剌者曰尲尬﹞从尢兼聲﹝古咸切七部﹞\n【尬】尲尬也﹝雙聲字﹞从尢介聲﹝公八切又古拜切十五部按今俗語去聲﹞\n【尥】行脛相交也﹝行而脛相交則行不便利高注淮南郭注方言王注素問皆曰了戾謂纏繞不適集韵五爻曰尥牛行足外出也是其意也今俗語有此﹞从尢勺聲﹝力弔切二部此下舊有牛行腳相交爲尥小徐本無乃讀者箋記語耳﹞\n【𡰖】㝿不能行爲人所引曰？？﹝曡韵字也與提攜義相近﹞从尢从爪﹝覆手曰爪﹞是聲﹝都兮切十六部玉篇作？﹞\n【𡰢】𡰖𡰢也从尢从爪巂聲﹝戶圭切十六部﹞\n【㝼】股㝼也﹝㝼之言紆也紆者詘也﹞从尢亏聲﹝乙于切五部﹞\n【𡰠】厀中病也从尢羸聲﹝郞果切十七部廣韵去聲﹞\n文十二重一\n【壺】昆吾圜器也﹝缶部曰古者昆吾作匋壷者昆吾始爲之聘禮注曰壷酒尊也公羊傳注曰壺禮器腹方口圓曰壷反之曰方壷有爵飾又喪大記狄人出壷大小戴記投壺皆壷之屬也﹞象形﹝謂？﹞从大象其葢也﹝奄下曰葢也大有餘也戶姑切五部﹞凡壷之屬皆从壷\n【㚃】𡔹㚃也从凶从壷壷不得渫也﹝虞翻以否之閉塞釋絪縕趙岐亦以閉塞釋志壹氣壹於云切十三部﹞易曰天地𡔹㚃﹝𣪠辭傳文今周易作絪縕他書作烟煴氤氲蔡邕注典引曰烟烟煴煴陰陽和一相扶皃也張載注魯靈光殿賦曰烟煴天地之蒸氣也思元賦舊注曰烟煴和皃許據易孟氏作𡔹乃其本字他皆俗字也許釋之曰不得渫也者謂元氣渾然吉凶未分故其字从吉凶在壺中會意合二字爲雙聲曡韵實合二字爲一字文言傳曰與鬼神合其吉凶然則吉凶即鬼神也𣪠辭曰三人行則損一人一人行則得其友言致一也𡔹㚃構精皆釋致一之義其轉語爲抑鬱﹞\n文二\n【壹】嫥𡔹也﹝嫥各本作專今正嫥下云壹也與此爲轉注﹞从壷吉吉亦聲﹝於悉切十二部俗作壹﹞凡𡔹之屬皆从𡔹\n【懿】嫥久而美也﹝嫥者壹也釋詁詩烝民傳皆曰懿美也周書謚法曰柔克爲懿温柔聖善曰懿許益之以專久者爲其字从壹也專壹而後可久可久而後美小爾雅及楚辭注懿深也詩七月傳曰懿深筐也深即專壹之意也﹞从𡔹从恣省聲﹝从恣省聲四字葢或淺人所改竄當作从心从欠壹亦聲从心从欠所謂持其志無其氣美在其中而暢於四支也壹亦聲者國語衞武公作懿戒以自儆韋注懿讀曰抑大雅之抑詩也大雅懿厥哲婦箋云有所痛傷之聲也金縢對曰信懿馬云猶噫也小雅抑此皇父箋云抑之言噫古懿抑同用懿抑壹三字同音可證古音讀如一十二部今乙冀切﹞\n文二\n【㚔】所㠯驚人也从大从丫﹝各本作从𢆉五經文字曰說文从大从？？音干今依漢石經作幸又曰？者說文執者經典相承凡報之類同是則張氏所據說文與今本迥異如是今隷用石經體且改說文此部皆作幸非也今皆正干者犯也其人有大干犯而觸罪故其義曰所以驚人其形从大干㑹意﹞一曰大聲也﹝此別一義﹞凡？之屬皆从？一曰讀若瓠﹝五字未詳疑當作一曰讀若執在讀若籋之下﹞一曰俗語㠯盜不止爲？﹝又一義按玉篇此義不系說文廣韵引說文亦無此語十字恐後人所沾大徐本曡㚔字﹞讀若？﹝尼輒切七部﹞\n【睪】司視也﹝司者今之伺字廣韵作伺﹞从目﹝各本作从橫目今依廣韵昔韵眾蜀蠲篆下皆但言从目﹞从？﹝㑹意字？者罪也羊益切古音在五部今隷作睪凡从睪之字同﹞今吏將目捕辠人也﹝今各本譌令今正此以漢制明之故曰今漢之吏人攜帶眼目捕罪人如虞詡令能縫者傭作賊衣以采線縫賊裾有出市里者吏輒禽之是"},
{"n":"501","t":"也辠各本作罪今依廣韵﹞\n【執】捕辠人也﹝辠各本作罪今依廣韵手部曰捕者取也引申之爲凡持守之偁﹞从？？﹝會意﹞？亦聲﹝之入切七部今隷作執﹞\n【圉】囹圉﹝逗﹞所㠯拘辠人﹝？爲罪人□爲拘之故其字作圉他書作囹圄者同音相叚也圄者守之也其義別說文宋本作囹圄者非是月令仲春命有司省囹圄孟秋命有司繕囹圄注曰囹圄所以禁守繫者若今別獄矣蔡邕云囹牢也圄止也所以止出入皆罪人所舍也崇精問曰獄周曰圜土殷曰羑里夏曰均臺囹圄何代之獄焦氏荅曰月令秦書則秦獄名也漢曰若盧魏曰司空是也按蔡說囹圄皆罪人所舍云皆則不必一地是以□部曰囹獄也不連圉言此言囹圉錯見以明之﹞从？？﹝會意魚舉切五部今隷作圉﹞一曰圉垂也﹝義見左傳爾雅毛傳﹞一曰圉人掌馬者﹝義見左傳周禮注禮記注按小徐本無此十二字當是古本如此邊垂者可守之地養馬者守視之事疑皆圄字引申之義各書叚圉爲之耳﹞\n【盩】引擊也﹝引而擊之也﹞从？攴見血也﹝會意張流切三部今隷作盩﹞扶風有盩庢縣﹝說者曰山曲曰盩水曲曰庢按即周旋折旋字之叚借也在今陝西西安府盩庢縣東三十里地名終南鎭元和郡縣志終南縣城即漢盩庢故城也庢俗作厔非﹞\n【報】當辠人也﹝司馬彪百官志曰廷尉掌平獄奏當所應凡郡國讞疑罪皆處當以報史記張釋之列傳曰廷尉奏當一人犯蹕當罰金又曰廷尉當是也又路溫舒上書曰奏當之成司馬貞引崔浩云當謂處其罪也按當者漢人語報亦漢人語漢書張湯傳曰訉鞫論報蘇林注蘇建傳曰報論也斷獄爲報是則處分其罪以上聞曰奏當亦曰報也引申爲報白爲報復又叚爲赴疾之赴見少儀喪服小記今俗云急報是也﹞从？从？﹝㑹意博号切古音在三部今隷作報﹞𠬝﹝逗﹞服辠也﹝𠬝見又部音服治也小徐作？音展誤甚此說从𠬝之意以今字今言通之也﹞\n【𥷚】竆治辠人也﹝治各本作理唐人所改也今依篇韵正辠各本作罪今依廣韵正文王世子注曰讀書論法曰鞠正義云讀書讀囚人之所犯罪狀之書用法謂以"},
{"n":"501-2","t":"法律平斷其罪周禮小司寇讀書用法先鄭云如今讀鞫巳乃論之漢書功臣侯表坐鞠獄不實如淳云鞠者以其辭決罪也張湯傳訊鞫論報張晏云鞫一吏爲讀狀論其報行也㓝法志遣廷史與郡鞫獄如淳云以囚辭決獄爲鞫謂疑獄也按鞫者俗？字譌作鞠古言鞫今言供語之轉也今法具犯人口供於前具勘語擬罪於後即周之讀書用法漢之以辭決罪也鞫與竆一語之轉故以竆治罪人釋鞫引申爲凡竆之偁谷風南山小弁傳曰竆也公劉傳曰究也節南山傳曰盈也究盈亦窹之意蓼莪傳曰養也養與竆相反而成如亂可訓治徂可訓存苦可訓快若采芑傳曰鞫告也此則謂鞫即告之叚借字文王世子告於甸人亦是叚告爲鞫也﹞从㚔人言﹝會意？人言者犯罪人之言也﹞竹聲﹝居六切三部按此字隷作鞫經典從之俗多改爲鞠大誤﹞\n【𥱩】或省言\n\n文七重一﹝此部八篆俗寫皆改？爲㚔\n【奢】張也﹝張者施弓弦也引申爲凡充㡿之偁侈下曰一曰奢也﹞从大者聲﹝式車切古音在五部﹞凡奢之屬皆从奢\n【奓】籒文﹝按籒會意篆形聲西京賦有馮虛公子者心奓體泰薛注言公子生於貴戚心志奓溢體安驕泰也未嘗云奓即侈字李善引聲類云奓侈字也疑李登始爲此說初非許意平子文章用籒文奢也廣韵讀陟加切﹞\n【奲】富奲奲皃﹝當作奲奲富皃按此字單聲而入十七部丁可切正如鼉驒亦單聲也篇韵昌者一切殆非是與朶同音故小徐云謂重而垂也毛詩桑扈𨙻二傳皆曰𨙻多也釋詁同國語富都𨙻豎韋注𨙻美也𨙻不知其本字以許書折衷之則奲爲本字𨙻爲叚借字耳俗用嚲字訓垂下皃亦疑奲之變也﹞从奢單聲﹝丁可切十四十七部合音也﹞\n文二重一\n【亢】人頸也﹝史漢張耳列傳乃仰絕亢而死韋昭曰亢咽也蘇林云肮頸大脈也俗所謂胡脈婁敬傳搤其亢張晏曰亢喉嚨也按釋鳥曰亢鳥嚨此以人頸之偁爲鳥頸之偁也亢之引申爲高也舉也當也﹞从大"},
{"n":"502","t":"省﹝上人﹞象頸脈形﹝下？蘇林說與此合古郞切十部按亦胡郞切亦下浪切俗作肮作吭﹞凡亢之屬皆从亢\n【頏】亢或从頁﹝此字見於經者邶風曰燕燕于飛頡之頏之毛傳曰飛而上曰頡飛而下曰頏解者不得其說玉裁謂當作飛而下曰頡飛而上曰頏轉寫互譌久矣頡與頁同音頁古文？飛而下如？首然故曰頡之古本當作頁之頏即亢字亢之引申爲高也故曰頏之古本當作亢之於音尋義斷無飛而下曰頏者若楊雄甘泉賦柴虒參差魚頡而鳥胻李善曰頡胻猶頡頏也師古曰頡胻上下也皆以毛詩頡頏爲訓魚潛淵鳥戾天亦可證頡下頏上矣俗本漢書胻譌从目作䀪集韵入諸唐韵謂即燕燕之頏字俗字之不可問有如此者楊雄解嘲鄒衍以頡亢而取世資漢書作亢文𨕖作頏正亢頏同字之證頁部曰頡者直項也亢者人頸然則頡亢正謂直項淮南修務訓王公大人有嚴志頡頏之行者無不憛悇癢心而悅其色矣此正用直項之訓解嘲之頡亢亦正謂鄒衍强項傲物而世猶師資之也亢用字之本義東方朔畫贊云苟出不可以直道也故頡頏"},
{"n":"502-1","t":"以傲世亦取直項之義﹞\n【𠅣】直項莽？皃﹝當作莽？直項皃或曰淮南書有嚴志頡頏之行頏即？字也頁部曰頡直項﹞从亢从夋﹝會意﹞夋倨也﹝說从夋之意語見夊部﹞亢亦聲﹝岡朗切又胡朗切十部按大徐篆左亢右夋今依小徐玉篇廣韵左夋右亢﹞\n文二重一\n【夲】進𧼈也﹝𧼈者疾也﹞从大十﹝會意﹞大十者﹝者字依廣韵補﹞猶兼十人也﹝說从大十之意言其進之疾如兼十人之能也﹞凡夲之屬皆从夲讀若滔﹝土刀切二部﹞\n【𠦪】疾也﹝上林賦藰莅卉歙又卉然興道而遷義郭璞曰卉猶勃也西京賦𡚒隼歸鳧沸卉？訇薛綜曰奮迅聲也卉皆之叚借﹞从夲卉聲﹝呼骨切十五部﹞？从此\n【曓】疾有所𧼈也﹝𧼈當作趨引申爲凡疾之偁﹞从日出夲廾之﹝會意？者竦手也薄報切二部按此與㬥二篆形義皆殊而今隷不別此篆主謂疾故爲夲之屬㬥主謂日晞故爲日之屬﹞\n【𡹿】進也﹝㫃部旞下曰導車所載全羽以爲允句允進也許意謂即𡹿之省也﹞从夲从屮﹝屮者進之意也﹞允聲﹝余準切十三部﹞易曰𡹿升大吉﹝𦫵初六爻辭鄭曰𦫵上也荀爽云謂一體相隨允然俱𦫵九家易曰謂初失正乃與二陽允然合志俱𦫵允然者𦫵之皃不訓信葢古本作𡹿𦫵也﹞\n【奏】奏﹝此複舉字之未刪者﹞進也﹝六月傳曰奏爲也其引申之義也﹞从夲从？﹝竦手也進之意﹞从屮﹝則侯切四部﹞屮上進之義﹝說𡹿奏皆从屮之意﹞\n【𡲱】古文\n【𢽥】亦古文\n【皋】气皋白之進也﹝當作皋气白之進也皋者複舉字之未刪者也皋謂气白之進故其字从白夲气白之進者謂進之見於白气滃然者也皋與㚖同音㚖訓大白日部暤訓晧旰晧旰者白皃也暤晧字俗寫多从白頁部顥訓白皃皋有訓澤者小雅鶴鳴傳曰皋澤也澤與皋析言則二統言則一如左傳鳩藪澤牧隰皋並舉析言也鶴鳴傳則皋即澤澤藪之地極望數"},
{"n":"502-3","t":"百沆瀁皛溔皆白气也故曰皋又引申爲凡進之偁則如禮祝曰皋是也或叚皋爲？如伏注左傳皋比即樂記之建？或叚爲高如明堂位皋門注云皋之言高也﹞从白夲﹝會意古勞切古音在三部﹞禮﹝句謂禮經也﹞祝曰皋﹝士喪禮復者一人𦫵自前東榮中屋北面招以衣曰皋某復三注曰皋長聲也禮運亦云皋某復按聲長必緩故左傳魯人之皋注云緩也召旻皋皋釋訓曰刺素食也毛曰頑不知道也皆緩之意也﹞登謌曰奏﹝謌或歌字也登歌堂上歌也禮經或言歌或言樂或言奏實皆奏也﹞故皋奏皆从夲﹝祝也登歌也皆有進意說皋奏二篆从夲之意﹞周禮曰詔來𡔷皋舞﹝樂師職文今周禮作來？先鄭云𡔷或作？皋當爲告後鄭云皋之言號大祝職云來？令皋舞後鄭曰皋讀爲卒嗥呼之嗥來嗥者皆謂呼之入漢書高祖告歸之田服䖍曰告音如嗥東觀漢記田邑傳作號歸葢古告皋嗥號四字音義皆同﹞\n文六重二\n【夰】放也﹝放者逐也﹞从大八﹝句﹞八﹝逗﹞分也﹝各本从大而八分也今正？者大分之意也古老切二部﹞凡？之屬皆从？\n【𥉁】舉目驚？然也﹝廣韵引埤蒼目驚？？然襍記下曰免喪之外行於道路見似目瞿聞名心瞿二瞿當作？詩齊風狂夫瞿瞿傳曰無守之皃唐風良士瞿瞿傳曰瞿瞿然顧禮義也亦當作？？﹞从夰从䀠﹝㑹意䀠左右視也﹞䀠亦聲﹝九遇切五部﹞\n【奡】嫚也﹝嫚者侮㑥也傲者倨也奡與傲音義皆同引伸爲排奡多力皃﹞从𦣻从夰﹝傲者昂頭故从首﹞夰亦聲﹝古到切二部﹞虞書曰若丹朱？﹝皋陶謨文朱當作絑﹞讀若傲論語？湯舟﹝憲問篇文依宋本及集韵類篇作湯今作盪非湯即盪陣字湯陣音湯﹞\n【昦】春爲昦天元气昦昦也﹝春爲昦天釋天文元气昦昦者釋昦字之義黍離毛傳曰蒼天以體言之元氣廣大則偁昊天仁覆閔下則偁旻天自上降鑒則偁上天據遠視之蒼蒼然則偁蒼天李巡孫炎郭璞本爾雅及劉熙釋名皆作春蒼夏昊許君五經異義鄭君駁異義所據爾雅及歐陽尙書皆作春昊夏蒼鄭君云春氣博施故以廣大言之許君尙書堯典羲和以昊天總勅四時故知昊天不獨春也許君作異義時是毛傳非爾雅歐陽尙書鄭君駁之而許造說文於昊下旻下皆用爾雅參合毛傳略同鄭說說文解字爲定說也﹞从日？﹝㑹意﹞？亦聲﹝胡老切古音葢在三部﹞\n【臩】驚走也一曰往來皃﹝皃大徐作也非﹞从？臦聲﹝各本無聲字今補俱往切十部﹞周書曰伯臩﹝孔壁多得十六篇古文尙書有囧命書序曰穆王命伯囧爲太僕正作囧命周本紀曰穆王閔文武之道缺乃命伯臩申誡大僕之政作臩命葢臩囧古通用也許此引周書或系書序或系逸書十六篇文皆未可知﹞古文臦古文囧字﹝七字當作古文以爲囧字六字轉寫譌舛也﹞\n文五\n【亣】籒文大改古文﹝謂古文作大籒文乃改作亣也本是一字而凡字偏旁或从古或从籒不"},
{"n":"503-2","t":"一許爲字書乃不得不析爲二部猶人儿本一字必析爲二部也顧野王玉篇乃用隷法合二部爲一部遂使古籒之分不可攷矣﹞亦象人形﹝亦者亦古文也大象人形此亦象人形其字同則其音同也而大徐云大徒葢切亣他達切分別殊誤古去入不分凡今去聲之字古皆入聲大讀入聲者今惟有會稽大末縣獨存古語耳實則凡大皆可入非古文去籒文入之謂﹞凡亣之屬皆从亣\n【奕】大也﹝大雅奕奕梁山傳曰奕奕大也詩周頌箋云亦大也叚亦爲奕﹞从大亦聲﹝羊益切古音在五部﹞詩曰奕奕梁山\n【奘】駔大也﹝馬部駔下曰壯馬也士部壯下曰大也奘與壯音同與駔義同釋言曰奘駔也此許所本也孫樊本作將且也﹞从穴壯壯亦聲﹝徂朗切十部﹞\n【㚖】大白也﹝各本白下有澤字其誤不知始於何時獸名白澤故非經典即有此物孰別其大小乎全書之例於形得義之字不可勝計㚖以白大會意則訓之曰大白也猶下文大在一上則爲立耳淺人𡚶增玉篇廣韵仍之說石𡔷文者又引爲證古來郢書燕說"},
{"n":"503-3","t":"類多如此﹞从大白﹝不入白部者重大也古老切二部凡皢皎皦皛皋縞晧杲訓白之字皆同音部但㚖字廣韵又昌石切集韵又昌石施隻二切皆訓白澤未詳其由﹞古文㠯爲澤字﹝此說古文叚借也叚借多取諸同音亦有不必同音者如用㚖爲澤用丂爲亏用屮爲艸之類又按澤當作皐古澤睪皐三字相亂皋者气㚖白之進也皋㚖義相近音同﹞\n【奚】大腹也﹝豕部貕下曰豚生三月腹豯貕皃古奚貕通用周禮職方氏豯養杜子春讀豯爲奚許艸部作奚養﹞从大？省聲﹝胡雞切十六部﹞？籒文系﹝見十二篇系下﹞\n【耎】稍歬大也﹝稍者出物有漸也稍前大者前較大於後也﹞从大而聲讀若畏偄﹝謂若偄也而沇切十四部古凡耎聲字皆在十四部需聲字皆在四部後人多亂之﹞\n【𡚇】大皃从大？聲﹝？讀若書卷之卷見四篇﹞或曰拳勇字﹝拳當作捲手部捲气勢也引國語有捲勇或說？即捲勇字許偁之也隼下云一曰？字是其例﹞讀若傿﹝鉉本上有一曰二字衍乙獻切十四部﹞\n【𡚤】壯大也从三大三目﹝會意﹞二目爲？﹝？各本作？誤今正﹞三目爲？益大也﹝說會意之恉張衡左思賦皆用？㞒字而譌作贔屓俗書之不正如此㞒見尸部臥息也許器反﹞一曰迫也﹝別一義﹞讀若易虙羲氏﹝今易．𣪠辭作包犠氏孟氏京氏作伏戲許作虙義鄭大⺊注應氏風俗通同虙古音讀如密？古音同今音平祕切﹞詩曰不醉而怒謂之？﹝大雅蕩曰內？于中國毛傳曰不醉而怒謂之？於壯義迫義皆近不言詩傳曰者猶書曰仁覆閔下則偁旻天不言書傳易曰地可觀者莫可觀於木易曰井者法也不言易說也﹞\n文八\n【夫】丈夫也从穴一﹝从一大則爲天从大一則爲夫於此見人與天同也天之一冒大上爲㑹意夫之一毌大首爲象形亦爲㑹意﹞一㠯象先﹝先首筓也俗作依御覽宜補冠而後簪人二十而冠成"},
{"n":"504-1","t":"人也十二字此説以一象簪之意甫無切五部﹞周制八寸爲尺﹝尺部曰中婦人手長八寸謂之咫周尺也﹞十尺爲丈﹝十部曰丈十尺也从又持十﹞人長八尺﹝見考工記﹞故曰丈夫﹝此說人偁丈夫之？﹞凡夫之屬皆从夫\n【規】規巨有灋度也﹝各本無規巨二字今補於此說規矩二字之義故工部巨下但云規巨也此許全書之通例也囟部？下曰？？人？也故肉部？下曰？？也正同此圜出於方方出於矩古規矩二字不分用猶威儀二字不分用也凡規巨威儀有分用者皆互文見意非圜不必矩方不必規也灋者㓝也度者灋制也規矩者有灋度之謂也萑部曰規蒦商也一曰蒦度也凡有所圖度匡正皆曰規左傳規求無度陶淵明文欣然規往左傳曰大夫規誨詩序曰沔水規宣王也﹞从夫見﹝會意丈夫所見也公父文伯之母曰女智莫如婦男知莫如夫字統曰丈夫識用必合規矩故規从夫居隨切十六部﹞\n【㚘】竝行也从二夫﹝會意﹞輦字从此讀若伴侣之伴﹝伴侣許無"},
{"n":"504-2","t":"此義侣字許無當作旅薄旱切十四部﹞\n文三\n【立】侸也﹝侸各本作住今正人部曰侸者立也與此爲互訓淺人易爲住字亦許書之所無﹞从穴在一之上﹝在各本作立今正鉉曰大人也一地也㑹意力入切七部﹞凡立之屬皆从立\n【䇐】臨也﹝臨者監也經典𦲷字或作涖注家皆曰臨也道德經釋文云古無莅字說文作䇐按莅行而䇐廢矣凡有正字而爲叚借字所敓者類此﹞从立隶聲﹝力至切十五部﹞\n【䇏】磊？﹝曡韵字今俗語猶有之﹞重聚也从立𦎧聲﹝丁罪切十五部﹞\n【端】直也﹝用爲發耑耑緒字者叚借也﹞从立耑聲﹝多官切十四部﹞\n【竱】等也﹝等者齊𥳑也故凡齊皆曰等齊語竱本肈末韋注竱等也肈正也謂先等其本以正其末按孟子曰不揣其本而齊其末揣葢竱之叚借字耑聲專聲同部趙注云揣量似失之木部椯下曰一曰度也孟子正當从木作椯韵書謂偁量曰故敪丁兼丁括切即竱語之轉也﹞从立專聲﹝？沇切十四部按字苑音剸李舟切韵音端﹞春秋傳曰﹝宋本如是今本傳作國語﹞竱本肈末\n【竦】敬也﹝敬者肅也商頌傳曰竦懼也此謂叚竦爲愯也愯者懼也？下曰竦手謂手容之恭上其手也周南毛傳曰喬上竦也﹞从立从束﹝㑹意息拱切九部﹞束自申束也﹝古書多言申束韓非引周書曰申之束之申俗作伸申之使舒束之使促常相因互用也﹞\n【竫】亭安也﹝亭者民所安定也故安定曰亭安其字俗作停作渟亭與竫曡韵凡安靜字宜作竫靜其叚借字也靜者審也﹞从立爭聲﹝疾郢切十一部﹞\n【靖】立竫也﹝謂立容安竫也安而後能慮故釋詁毛傳皆曰靖謀也﹞从立靑聲﹝疾郢切十一部﹞一曰細皃﹝古文尚書𢧵𢧵善諞言伏生今文作諓諓善竫言見公羊傳王逸注楚辭引作諓諓靖言葢竫靖戔諓古通用靖言謂小人巧言戈部引周書戔戔巧言亦謂秦誓也山海經大荒東經曰東"},
{"n":"505","t":"海之外大荒之中有小人國名靖﹞\n【竢】待也﹝彳部曰待竢也是爲轉注經傳多叚俟爲之俟行而竢廢矣俟大也﹞从立矣聲﹝牀史切一部﹞\n【䇃】或从巳﹝巳聲矣聲同在一部﹞\n【竘】健也﹝淮南人閒訓室始成竘然善也高注竘高壯皃此與健之訓合﹞一曰匠也﹝方言曰竘治也吳越飾皃爲竘或謂之巧廣雅竘治也又曰竘巧也此與匠之訓合﹞从立句聲讀若齲﹝𠀉羽切按高誘音口郭璞同許意讀若糗廣韵麌厚韵兼收古音在四部﹞周書有竘匠﹝葢謂周書七十一篇也竘匠之文俟攷﹞\n【竵】不正也从立𩰫聲﹝火鼃切古音在十六部俗字作歪﹞\n【竭】負舉也﹝凡手不能舉者負而舉之禮運五行之動迭相竭也注竭猶負戴也豕部曰竭其尾李尤翰林論云木氏海賦壯則壯矣然首尾負竭狀若文章亦將由未成而然也﹞从立曷聲﹝渠列切十五部﹞\n【𩓣】立而待也﹝依韵會補立而二字今字多作需作須而䇓廢矣雨部曰需䇓也遇雨不進此䇓也引易雲上於天需需與䇓音義皆同樊遲名須須者䇓之叚借䇓字僅見漢書翟方進傳﹞从立須聲﹝相俞切古音在四部﹞\n【𥪥】或从芻﹝須聲芻聲同在四部﹞\n【䇔】痿也﹝痿者痹也﹞从立𣎆聲﹝力臥切十七部﹞\n【竣】居也﹝各本作偓竣也說者謂即偓佺今正尸部曰居蹲也足部曰居蹲也郭注山海經徐廣史記音義皆曰踆古蹲字許書之竣葢與蹲音義皆同也居譌倨倨譌偓竣乃複舉字倒於下遂爲偓竣矣古書之譌舛可正者類如此固在好學深思心知其意也廣韵曰倨也此居譌倨之證﹞从立夋聲﹝七倫切十三部﹞國語曰有司已事而竣﹝今齊語作已於事韋注竣退伏也按毛詩云不皇啓凥故巳於事而後即安﹞\n【𥪋】見鬼鬽皃从立从？﹝會意﹞？籒文鬽﹝見鬼部﹞讀若虙羲氏之虙﹝鬽聲在十五部必聲在十二部音相近也當讀如密今音房六切非也﹞\n【䇎】驚皃﹝與獡音義同獡見方言﹞从立㫺聲﹝七雀切五部﹞\n【䇑】短人立䇑䇑皃﹝䇑䇑短皃䇑之字或作罷周禮．典同注陂讀爲人短罷之罷司弓矢庳矢注鄭司農讀爲人罷短之罷或作矲方言曰啙矲短也桂林之中謂短矲郭注言矲雉也按矲皮買反雉苦買反今本方言雉譌作𥏪典同釋文雉譌作矮依集韵類篇宋余仁仲周禮所載釋文明葉林宗所寫釋文正之雉从矢佳聲非雉字也﹞从立卑聲﹝傍下切按當薄蟹切十六部﹞\n【竲】北地高樓無屋者﹝北地郡也高樓上不爲覆曰竲禮運曰夏則居曾巢鄭曰暑則聚薪柴居其上也此竲之始也禮運本又作竲﹞从立曾聲﹝士耕切按當依廣韵作滕疾陵二切六部﹞\n文十九重二\n【竝】併也﹝人部併下曰竝也二篆爲轉注鄭注禮經古文竝今文多作併是二字音義皆同之故也古書亦多用爲傍字者傍附也﹞从二立﹝蒲迥切十一部﹞凡竝之屬皆从竝\n【𤾕】廢也﹝各本奪也字不可讀今補廢者卻屋也卻屋言空屋人所不居故暜廢同義﹞一偏下也﹝此又爲一義相"},
{"n":"505-3","t":"竝而一邊庳下則其勢必至同下所謂陵夷也凡陵夷必有漸而然故曰履霜堅仌至﹞从竝白聲﹝他計切古音鐵十二部﹞\n【暜】或从曰㬱或从兟从曰\n【㬱】或从兟从曰﹝从兟猶从竝也兟見八篇﹞\n文二重二\n【囟】頭會匘葢也﹝首之會合處頭？之覆葢元應引葢下有頟空二字頟空謂頟腔也内則注曰夾？曰角﹞象形﹝內則正義引此云囟其字象小皃腦不合也按人部皃下亦云从儿上象小皃頭腦未合也九經字㨾曰說文作？隷變作？鬛腦等字从之細思等字亦从之攷夢英書偏傍石刻作？宋刻書本皆作？今人楷字譌囟又改篆體作？所謂象小皃腦不合者不可見矣息進切十二部﹞凡囟之屬皆从囟\n【𦞤】或从肉宰﹝葢俗字﹞\n【𠙷】古文囟字﹝內則正義所引說文疑在此字之下﹞\n【巤】毛巤也象髮在囟上﹝謂？也？下曰巛象髮髮謂之鬊鬊即巛也﹞及毛髮巤巤之形也﹝謂？象毛髮巤巤之形也良涉切八部玉裁按巤與鬛葢正俗字巛即髮不當復从髟矣髟部鬛之爲增竄無疑﹞此與籒文子字同意﹝意字舊奪今補子部曰㜽古文子从巛象髮也？者倒古文子然則此籒字當作古﹞\n【𣬈】？？﹝逗各本奪此二字今訂補元應引許？？人？也按肉部？下曰？？也正以？？之解已見囟部全書之大例如此﹞人？也﹝急就篇作膍？字叚借之用如詩節南山采菽毛傳皆曰膍厚也箋云？輔也方言？懣也？廢也？明也皆是﹞从囟囟取通气也﹝人？可以通气如囟門之通气然﹞从比聲﹝房脂切十五部﹞\n文三重二\n【思】䜭也﹝䜭也各本作容也或以伏生尙書思心曰容說之今正皃曰恭言曰從視曰明聽曰聰思心曰容謂五者之德非可以恭釋皃以從釋言以明聰釋視聽也谷部曰䜭者深通川也引䜭畎澮歫川引申之凡深通"},
{"n":"506-1","t":"皆曰䜭思與䜭雙聲此亦門捫也戸護也髮拔也之例謂之思者以其能深通也至若尙書大傳次五事曰思心思心之不容是謂不聖劉向董仲舒班固皆以寛釋容與古文尙書作五曰思思曰睿爲異本詳予所述尙書撰異﹞从心从囟﹝各本作囟聲今依韵會訂韵會曰自囟至心如絲相貫不絕也然則會意非形聲細以囟爲聲固非之咍部字也息茲切一部﹞凡思之屬皆从思\n【慮】謀思也﹝心部曰念常思也惟凡思也懷念思也想覬思也𢣢同思之和也同一思而分別如此言部曰慮難曰謀與此爲轉注□部曰圖者畫也計難也然則謀慮圖三篆義同左傳曰慮無他書曰無慮皆謂計畫之纖悉必周有不周者非慮也﹞从思虍聲﹝良據切五部﹞\n文二\n【心】人心土臧也﹝也字補﹞在身之中象形﹝息林切七部﹞博士說㠯"},
{"n":"506-2","t":"爲火臧﹝土臧者古文尙書說火臧者今文家說詳肉部肺下﹞凡心之屬皆从心\n【息】喘也﹝口部曰喘疾息也喘爲息之疾者析言之此云息者喘也渾言之人之氣急曰喘舒曰息引伸爲休息之偁又引伸爲生長之偁引伸之義行而鼻息之義廢矣詩曰使我不能息兮傳曰憂不能息也黍離傳曰噎憂不能息也此息之本義也其他詩息字皆引伸之義也許書齂臥息也呬息也㞒臥息也䯉咽中息不利也？飮食屰气不得息也覞部䨳見雨而比息也皆本義也﹞从心自﹝自者鼻也心气必從鼻出故从心自如心思上凝於囟故从心囟皆會意也相即切一部各本此下有自亦聲三字自聲在十五部非其聲類此與思下云囟聲皆不知韵理者所爲也﹞\n【情】人之侌气有欲者﹝董仲舒曰情者人之欲也人欲之謂情情非制度不節禮記曰何謂人情喜怒哀懼愛惡欲七者不學而能左傳曰民有好惡喜怒哀樂生於六氣孝經援神契曰性生於陽以理執情生於陰以繫念﹞从心靑聲﹝疾盈切十一部﹞\n【性】人之昜气性﹝句﹞善者也﹝論語曰性相近也孟子曰人性之善也猶水之就下也董仲舒曰性者生之質也質樸之謂性﹞从心生聲﹝息正切十一部﹞\n【志】意也从心㞢㞢亦聲﹝按此篆小徐本無大徐以意下曰志也補此爲十九文之一原作从心之聲今又增二字依大徐次於此志所以不錄者周禮保章氏注云志古文識葢古文有志無識小篆乃有識字保章注曰志古文識識記也哀公問注曰志讀爲識識知也今之識字志韵與職韵分二解而古不分二音則二解義亦相通古文作志則志者記也知也惠定宇曰論語賢者識其大者蔡邕石經作志多見而識之白虎通作志左傳曰以志吾過又曰且曰志之又曰歲聘以志業又曰吾志其目也尙書若射之有志士喪禮志矢注云志猶擬也今人分志向一字識記一字知識一字古衹有一字一音又旗幟亦即用識字則亦可用志字詩序曰詩者志之所之也在心爲志發言爲詩志之所之不能無言故識从言哀公問注云志讀爲識者漢時志識已殊字也許心部無志者葢以其即古文識而識下失載也職吏切一部﹞\n【意】志也﹝志即識心所識也意之訓爲測度爲記訓測者如論語毋意毋必不逆詐不億不信億則屢中其字俗作億訓記者如今人云記憶是也其字俗作憶大學曰欲正其心者先誠其意誠謂實其心之所識也如惡惡𦤀如好好色此之謂自謙鄭云謙讀爲慊慊之言厭也按厭當爲猒猒者足也﹞从心音﹝㑹意於記切一部古音入聲於力切﹞察言而知意也﹝說从音之意﹞\n【恉】意也﹝今字或作旨或作指皆非本字也許序曰曉學者達神恉﹞从心旨聲﹝職雉切十五部﹞\n【悳】外得於人内得於己也﹝此當依小徐通論作内得於己外得於人内得於己謂身心所自得也外得於人謂惠澤使人得之也俗字叚德爲之德者𦫵也古字或叚得爲之﹞从直心﹝洪範三德一曰正直直亦聲多則切一部﹞\n【𢜖】古文\n【應】當也﹝當田相值也引伸爲凡相對之偁凡言語應對之字即用此大徐言部增譍字非也諾下讎下唉下對下譍字皆當改正﹞从心𤸰聲﹝於陵切六部﹞\n【愼】謹也﹝言部曰謹者愼也二篆爲轉注未有不誠而能謹者故其字从眞小雅愼爾優游予愼無罪傳皆曰誠也詳八篇眞下﹞从心眞聲﹝時刃切十二部﹞\n【昚】古文﹝尞字从此釋文序錄偁昚徽五典是陸氏所據堯典作昚自衞包改作愼開寳中乃於尙書音義中删之﹞\n【忠】敬也﹝敬者肅也未有盡心而不敬者此與愼訓謹同義﹞盡心曰忠﹝各本無此四字今依孝經疏補孝經疏唐元行沖所爲唐本有此﹞从心中聲﹝陟弓切九部﹞\n【愨】謹也﹝廣韵曰謹也善也愿也誠也據韵㑹大司寇注愿殻愼也用叚借字殻者𣪊之俗字也﹞从心㱿聲﹝苦角切三部﹞\n【𢤧】美也从心䫉聲﹝莫角切二部﹞\n【快】喜也﹝引申之義爲疾速俗字作駃﹞从心夬聲﹝苦夬切十五部﹞\n【愷】樂也﹝蓼蕭傳曰豈樂也豈同愷﹞从心豈聲﹝苦亥切古音在十五部按豈部有此篆解曰康也疑此重出乃後人增竄﹞\n【㥦】快也﹝漢文帝紀曰未有㥦志﹞从心匧聲﹝苦叶切八部今作愜﹞\n【念】常思也﹝方言曰念思也又曰念常思也許云懷念思也左傳引夏書曰念茲在茲釋茲在茲名言茲在茲允出茲在茲惟帝念功﹞从心今聲﹝奴店切七部﹞\n【怤】思也从心付聲﹝甫無切五部﹞\n【憲】敏也﹝敏者疾也謚法博聞多能爲憲引申之義爲法也又中庸引詩憲憲令德以憲憲爲顯顯又大雅天之方難無然憲憲傳曰憲憲猶欣欣也皆叚借也﹞从心目﹝心目竝用敏之意也﹞害省聲﹝許建切十四部按害在十五部此合音也﹞\n【憕】平也从心登聲﹝直陵切六部﹞\n【戁】敬也﹝敬者肅也商頌不戁不竦傳曰戁恐竦懼也敬則必恐懼故傳說其引申之義若小雅我恐熯矣傳曰熯敬也此謂詩叚熯爲戁﹞从心難聲﹝女版切十四部﹞\n【忻】闓也﹝闓者開也言闓不言開者闓與忻音近如昕讀若希之類也忻謂心之開發與欠部欣謂笑喜也異義廣韵合爲一字今義非古義也﹞从心斤聲﹝許斤切十三部﹞司馬灋曰善者忻民之善閉民之惡﹝今司馬法佚此語謂開其善心閉其惡心是爲冣善也﹞\n【𢝆】遲也﹝遲重之字當作此今"},
{"n":"507-3","t":"皆叚重字爲之今字也﹞从心重聲﹝直隴切九部﹞\n【惲】重厚也﹝厚當作？惲厚字當如此今皆作渾厚非是渾者混流聲也今俗云水渾﹞从心軍聲﹝於粉切十三部﹞\n【惇】厚也﹝厚當作？凡？厚字當作此今多作？厚叚借非本字？者怒也詆也一曰誰何也雒誥？大成裕﹞从心？聲﹝都昆切十三部﹞\n【忼】忼慨也﹝各本奪忼字今補﹞忼慨壯士不得志於心也﹝各本移入慨篆下又奪於心二字今依玉篇及文𨕖注補正﹞从心亢聲﹝苫浪切又口朗切十部俗作慷戰國策羽聲慷慨一本作忼慷葢因忼有異體而一複一奪也﹞一曰易忼龍有悔﹝按一曰易三字乃易曰二字之誤淺人所改也忼之夲義爲忼慨而周易乾上九忼龍則叚忼爲亢亢之引申之義爲高子夏傳曰亢極也廣雅曰亢高也是今易作亢爲正字許所據孟氏易作忼叚借字也凡許引經說叚借如無有作𡚽堲讒說曰圛皆是淺人以忼龍與忼慨義殊乃妄改爲一曰矣﹞\n【慨】忼慨也﹝依全書通例正忼慨雙聲也他書亦"},
{"n":"508","t":"叚愾爲之作忼愾﹞从心既聲﹝苦漑切十五部﹞\n【悃】？愊﹝逗﹞至誠也﹝依玉篇廣韵後書章帝紀訂？愊亦雙聲字也﹞从心囷聲﹝囷一本作困篆作？非也古囷聲在眞文韵音變遂入䰟韵非囷聲在眞文困聲在䰟各有畛域也苦本切十三部﹞\n【愊】？愊也﹝各本作誠志也今依全書通例訂﹞从心畐聲﹝芳逼切一部玉篇普力切﹞\n【愿】謹也﹝咎繇謨曰愿而恭﹞从心厡聲﹝魚怨切十四部﹞\n【慧】儇也﹝人部曰儇慧也二篆爲轉注慧古多叚惠爲之﹞从心彗聲﹝胡桂切十五部﹞\n【憭】慧也﹝方言愈或謂之慧或謂之憭郭云慧憭皆意精明按廣韵曰了者慧也葢今字叚了爲憭故郭注方言巳云慧了他書皆云了了若論字之本義則了爲？也？者行脛相交也﹞从心尞聲﹝力小切二部﹞\n【恔】憭也﹝曡韵互訓按方言恔快也東齊海岱之閒曰恔孟子於人心獨無恔乎趙注恔快也快即憭義之引申凡明憭者必快於心也﹞从心交聲﹝吉了切又下交切二部按此字廣韵去聲云㤊出孟子集韵類篇則平聲引說文作㤊上聲引作恔疑古本分二字﹞\n【瘱】靜也﹝靜當作竫亭安也此篆或作？見後漢書傳寫誤爲嬺洞簫賦曰淸靜厭瘱神女賦曰澹淸靜其愔瘱李善引韓詩曰瘱悅也引蒼頡篇曰瘱密也引曹大家列女傳注曰瘱深邃也﹞从心㾜聲﹝？部㾜夾聲苦叶切而瘱於計切者合音也或曰古音讀如邑﹞\n【悊】敬也﹝口部哲下曰知也悊與哲義殊口部云哲或从心作悊葢淺人妄增之因古書聖哲字或从心而合之也﹞从心？聲﹝陟列切十五部﹞\n【悰】樂也﹝此哀樂字也𨕖詩戚戚苦無悰﹞从心宗聲﹝藏宗切九部﹞\n【𢙖】安也﹝莊子曰以恬養知以知養恬﹞从心㐁聲﹝各本篆作恬解作甛省聲今正谷部㐁下曰舌皃从谷省象形他念切按許書木部？及此？字本从㐁聲轉寫从舌乃改爲甛省聲矣徒兼切七部﹞\n【恢】大也从心灰聲﹝苦回切十五部﹞\n【恭】肅也﹝肅者持事振敬也尚書曰恭作肅此以肅釋恭者析言則分別渾言則互明也論語每恭敬析言如居處恭執事敬貌思恭事思敬皆是﹞从心共聲﹝俱容切九部﹞\n【憼】敬也﹝敬之在心者也﹞从心敬敬亦聲﹝居影切十一部﹞\n【恕】仁也﹝孔子曰能近取譬可謂仁之方也矣孟子曰彊恕而行求仁莫近焉是則爲仁不外於恕析言之則有別渾言之則不別也仁者親也﹞从心如聲﹝商署切五部﹞\n【㣽】古文省﹝从女聲﹞\n【怡】龢也﹝各本作和今正龢者調也玉篇曰怡者悅也樂也古多叚台字禹貢祗台德先鄭注云敬和﹞从心台聲﹝與之切一部﹞\n【慈】㤅也﹝㤅各本作愛今正下文曰㤅惠也軎部曰惠仁也人部曰仁親也﹞从心茲聲﹝？从艸疾之切一部﹞\n【忯】㤅也﹝㤅各本作𢜤今正釋訓曰忯忯𢜤也按忯忯字不見於詩書﹞从心氏聲﹝巨支切十六部﹞\n【㥴】忯㥴﹝逗曡韵字﹞不𢝊事也﹝𢝊各本作憂今正﹞从心虒聲讀若移﹝移爾切十六部玉篇余氏余支二切廣韵亦兼此二切﹞\n【恮】謹也﹝廣韵也作皃﹞从心全聲﹝此緣切十四部﹞\n【恩】惠也从心因因亦聲﹝依韵會訂烏㾗切十三部﹞\n【慸】高也﹝集韵曰岹嵽山形音義同﹞一曰極也﹝別一義﹞一曰困劣也﹝又一義樂記則無怗懘之音注云怗懘弊敗不和之皃懘即慸之譌俗用殢字廣韵曰極困也亦即慸之俗﹞从心帶聲﹝特計切十五部﹞\n【憖】肎也﹝各本作問也玉篇作閒也左傳音義引字林閒也閒者肎之誤問者閒之誤十月正義引憖肯從心也當是引憖肎也从心猌聲誤以也字倒於從心之下不成文理耳今依肎字小爾雅曰憖願也晉語伯宗妻曰憖庇州犁焉韋注曰憖願也願與肯義略同用部曰甯所願也丂部曰寧願詞也皆與憖雙聲﹞謹敬也﹝李善注思元賦引字林此訓玉篇引說文無此韵會謹作愼﹞从心猌聲﹝魚覲切十二部﹞一曰說也﹝說悅古今字﹞一曰且也﹝且各本作甘今依玉篇訂十月之交鄭箋云憖者心不欲自强之詞左傳不憖遺一老杜注云憖且也五行志應劭注曰憖且辭也小爾雅曰憖强也且也﹞春秋傳曰昊天不憖﹝左氏傳哀十六年文魯哀誄孔子曰旻天不弔"},
{"n":"509","t":"不憖遺一老許檃𢬸其辭亦東方昌矣之類﹞又曰兩軍之士皆未憖﹝文十二年傳杜注憖缺也釋文憖魚覲反又魚轄反是則憖與？雙聲叚借即方言所謂傷也而郭注方言云詩曰不憖遺一老亦恨傷之言也似於文理不協﹞\n【懬】闊也廣大也﹝各本作廣也大也今依詩泮水釋文訂魯頌泮水曰憬彼淮夷釋文云憬說文作懬按許闊也一曰廣大也此懬之本義毛云遠行也即其引伸之義也由其廣大故必遠行然則毛詩自作懬今作憬者或以三家詩改之也元帝紀眾僚久懬未得其人假懬爲曠字﹞从心廣廣亦聲﹝苦謗切十部﹞一曰寛也﹝依鍇本四字在此﹞詩曰懬彼淮夷﹝各本無此六字今依詩釋文補葢許所據毛詩如此憬下所偁葢三家詩﹞\n【悈】飭也﹝飭各本作飾古書飾飭多互譌不可勝正力部曰飭致堅也悈與戒義同警也釋言曰悈褊急也許言部諽字下曰飭也讀若悈葢悈音紀力反與苟戒棘亟音義皆同而方言曰悈革老也此又因揫斂之義而引伸之也﹞从心戒聲﹝居薤切古音在一部﹞司馬灋曰有虞氏悈於中國﹝中國國中也今司馬法天子之義篇作有虞氏戒於國中﹞\n【㥯】謹也从心？聲﹝於靳切十三部﹞\n【慶】行賀人也﹝賀下曰以禮相奉慶也是二篆爲轉注也賀从貝故云以以禮相奉慶从夂故云行賀人﹞从心夊﹝謂心所喜而行也﹞从鹿省﹝此三字今補𠀉竟切古音在十部讀如羌音轉讀如卿﹞吉禮以鹿皮爲摯﹝士冠禮聘禮儷皮鄭注兩鹿皮也鹿部曰禮麗皮納聘葢鹿皮也﹞故从鹿省﹝此說从鹿省之意﹞\n【愃】寛閒心？皃﹝閒各本作嫺今正嫺者習也非其義郭注方言曰今江東呼快爲愃相緣反﹞从心宣聲﹝況晚切十四部﹞詩曰赫兮愃兮﹝衞風淇奥文毛詩作咺傳云威儀容止宣著也韓詩作宣顯也許作愃而義亦異﹞\n【愻】順也﹝訓順之字作愻古書用字如此凡愻順字从心凡遜遁字从辵今人遜專行而愻廢矣學記不陵節而施之謂遜劉向書作愻此未經改竄之字也論語孫以出之惡不孫以爲勇者皆愻之叚借﹞从心孫聲﹝穌困切十三部﹞唐書曰﹝謂堯典也說詳禾部﹞五品不愻﹝許所據古文如此愻者順也故尙書大傳作五品不訓五帝本紀作五品不馴訓與馴皆順也﹞\n【㥶】實也﹝邶風其心塞淵毛傳塞瘞也崔集注本作實也今以許書繩之作實爲是矣詩秉心塞淵王猷允塞皆同鄭箋云塞充實也今文尙書文塞晏晏鄭注考靈耀云道德純僃謂之塞道德純僃充實之意也咎繇謨剛而塞夏本紀作剛而實按㠭部曰𡫳窒也穴部曰窒𡫳也窴𡫳也𡫳廢而俗多用塞塞隔也非其義也至若燕燕定之方中堯典咎繇謨諸塞字又皆當作𢥛即曰叚借亦當叚𡫳而不當叚𡫼也﹞从心𡫳聲﹝各本作塞省聲今正？窒也？聲中有會意先則切一部﹞虞書曰剛而？\n【恂】信心也﹝毛詩叚洵字爲之如洵美且都洵訏且樂鄭箋皆云洵信也釋詁曰詢信也注引方言宋衞曰詢皆叚詢爲恂也至若論語恂恂如也王肅注温恭皃漢書李將軍恂恂如鄙人史記作悛悛如鄙人此皆逡巡字之叚借而非正字也﹞从心旬聲﹝相論切十二部﹞\n【忱】誠也﹝誠者信也詩大朙曰天難忱斯毛曰忱信也言部諶下曰誠諦也引詩天難諶斯古忱與諶義近通用﹞从心冘聲﹝氏任切七部﹞詩曰天命匪忱﹝大雅蕩曰天生烝民其命匪諶毛曰諶誠也許作忱是亦可徵二字互用也﹞\n【惟】凡思也﹝方言曰惟思也又曰惟凡思也慮謀思也願欲思也念常思也許本之曰惟凡思也念常思也懷念思也想冀思也思部慮謀思也凡許書分部遠隔而文理參五可以合觀者視此凡思謂浮泛之思生民載謀載惟箋云諏謀其日思念其禮按經傳多用爲發語之詞毛詩皆作維論語皆作唯古文尙書皆作惟今文尙書皆作維古文尙書作惟者唐石經之類可證也今文尚書作維者漢石經殘字可證也俗本匡謬正俗乃互易之大誤又魯詩作惟與毛詩作維不同亦見漢石經殘字﹞从心隹聲﹝以追切十五部﹞\n【懷】念思也﹝念思者不忘之思也釋詁方言皆曰懷思也詩卷耳野有死麕常棣傳同若終風傳曰懷傷也釋詁曰至也匪風皇矣傳曰歸也皇皇者華板傳皆曰和也皆引申之義可以意會者也古文又多叚懷爲褱者﹞从心褱聲﹝戶乖切古音在十五部﹞\n【惀】欲知之皃﹝廣韵混韵注曰心思求曉事﹞从心侖聲﹝盧昆切十三部﹞\n【想】覬思也﹝覬各本作冀今正欠部曰𣢆？也見部曰覬𣢆？也覬思者覬望之思也周禮眡祲十曰想﹞从心相聲﹝息兩切十部﹞\n【㥞】深也﹝深當作？許書深爲水名？爲？淺字穴部？下曰深也言？深古今字以今字釋古字也㥞與邃音義皆同从穴者爲室之深从心者爲意思之深﹞从心㒸聲﹝徐醉切十五部﹞\n【慉】？也﹝邶風谷風傳曰慉興也起與興義同今本傳作養者非也小雅蓼莪箋云畜起也此謂拊我畜我之畜乃慉之叚借﹞从心畜聲﹝許六切三部﹞詩曰能不我慉﹝許所據如此與能不我知能不我甲句法同也能讀爲而﹞\n【𢡃】滿也﹝方言曰臆滿也廣雅曰？滿也漢蔣君𥓓餘悲馮億皆？之叚借字也﹞从心𠶷聲﹝於力切一部﹞一曰十萬曰𠶷﹝詩楚茨傳萬萬曰億豐年傳數萬至萬曰億鄭箋云十萬曰億注王制云億今十萬韋昭注鄭語楚語曰賈唐說皆以萬萬爲億今數也後鄭十萬爲億古數也其詳在說文解字讀經傳皆作億無作？者叚借字也﹞\n【悥】籒文省﹝上从言省﹞\n【悹】𢝊也﹝𢝊各本作憂今正廣韵卄四緩引詩傳悹悹無所依今大雅板傳作管管又篇韵皆云悹悹憂無告也今詩板釋訓皆作灌灌按憂無告之訓正字作懽見下文不當作悹﹞从心官聲﹝古玩切十四部﹞\n【憀】憀然也﹝三字句憀然猶了然也類篇曰力求切賴也且也按𦕼者憀之叚借字方言俚𦕼也漢書其畫無俚之至耳戰國策民無所𦕼凡𦕼賴可作憀賴﹞从心翏聲﹝洛蕭切古音在三部力求切﹞\n【愙】敬也﹝釋詁商頌毛傳皆曰恪敬也﹞从心客聲﹝當作从心客客亦聲苦各切五部今字作恪﹞春秋傳曰㠯陳僃三愙﹝左傳襄卄五年文按不引商頌而引此者以證从心客會意也五經異義公羊說存二王之後所以通夫三統之義禮戴說天子存二代之後猶尊賢也古春秋左氏說周家封夏殷二王之後以爲上公封黃帝堯舜之後謂之三恪許愼謹案云治魯詩丞相"},
{"n":"510-2","t":"韋玄成治易施犫等說引外傳曰三王之樂可得觀乎知王者所封三代而已不與左氏說同鄭駁之云所存二王之後者命使郊天以天子之禮祭其始祖受命之王自行其正朔服色恪者敬也敬其先聖而封其後與諸侯無別殊異何得比夏殷之後按許不偁公羊說戴說而偁古左氏亦不與異義同葢異義先成說文晚定用左氏說與鄭同也﹞\n【愯】懼也﹝與竦音義略相近﹞从心雙省聲﹝息拱切九部﹞春秋傳曰駟氏愯﹝昭公十九年左傳文今本作聳後人所易也又昭六年左傳聳之以行漢書㓝法志引作𢥠晉灼曰古悚字按漢書雙不省又魏都賦吳蜀二客愯焉相顧張載注愯懼也引左傳駟氏愯張用說文也俗本譌爲䂄﹞\n【懼】恐也﹝恐下曰懼也是爲轉注﹞从心瞿聲﹝其遇切五部﹞\n【愳】古文﹝䀠者左右視也形聲兼會意﹞\n【怙】恃也﹝韓詩云怙賴也﹞从心古聲﹝侯古切五部﹞\n【恃】賴也﹝韓詩云恃負也﹞从心寺聲﹝時止切一部﹞\n【慒】慮也﹝見釋言﹞从心曹聲﹝藏宗切今音也廣韵又似由切古音也宜三部爾雅音義曰字書作悰然說文悰慒並出﹞\n【悟】覺也﹝見部覺下曰悟也是爲轉注按古書多用寤爲之﹞从心吾聲﹝五故切五部﹞\n【𢛤】古文悟\n【憮】㤅也﹝㤅各本作𢜤今正﹞韓鄭曰憮﹝方言亟憐憮㤿愛也宋衞邠陶之閒曰憮或曰㤿又曰韓鄭曰憮釋詁曰憮撫也﹞一曰不動﹝別一義論語夫子憮然孟子夷子憮然三蒼曰憮然失意皃也趙岐曰憮然猶悵然也皆於此義近﹞从心無聲﹝文甫切五部郭璞甫反﹞\n【㤅】惠也﹝叀部曰惠仁也仁者親也﹞从心？聲﹝八篇飮食屰气不得息曰？古文作？此用古文爲聲也許君惠㤅字作此𢜤爲行皃乃自𢜤行而㤅廢轉寫許書者遂盡改㤅爲𢜤全非許憮㤅二篆相聮之意烏代切十五部﹞\n【𢟪】古文﹝既者？聲即旡聲也？者古文𢜤唐人乃用爲伊余來墍民之攸墍之墍其貤繆有如此者詩之墍乃呬之叚借息也﹞\n【㥠】知也﹝此與言部諝音義皆同﹞从心胥聲﹝私吕切五部﹞\n【慰】安也﹝方言慰凥也江淮靑徐之閒曰慰﹞从心？聲﹝於胃切十五部﹞一曰恚怒也﹝別一義恚恨也小雅以慰我心毛曰慰怨也韓詩作以愠我心愠恚也﹞\n【𢡈】謹也从心𠭥聲讀若毳﹝此芮切十五部﹞\n【𥲅】𥲅箸也﹝按箸必是譌字不可解疑當作足部之䠧𥲅䠧猶今人所用躊躇也皆裵回不決之皃故从心﹞从心？聲﹝按？當依竹部作？云省聲直由切三部﹞\n【怞】朖也﹝未聞疑是恨也之誤檜傳云悼動也鼓鍾傳云妯動也菀柳傳云蹈動也三字音義略同﹞从心由聲﹝直又切三部﹞詩曰憂心且怞﹝小雅𡔷鍾文今毛詩作妯毛云動也鄭云悼也﹞\n【𢜮】𢜮憮也﹝𢜮乃複字未刪者憮各本作撫今正方言𢜮憐也上文憮㤅也㤅與憐同義﹞从心某聲讀若侮﹝亡甫切古音在一部﹞\n【忞】自勉彊也﹝各本少自勉二字韵會有之與篇韵合大雅亹亹文王毛傳曰亹亹勉也亹即釁之俗釁从分聲釁釁即忞忞之叚借也﹞从心文聲﹝武巾切十三部﹞周書曰在受德忞﹝立政文今尙書作？釋詁？強也許所據古文不同﹞讀若旻\n【慔】勉也﹝勉者彊也釋訓曰懋懋慔慔勉也﹞从心𦱤聲﹝莫故切五部按爾雅音義云亦作慕今說文慔？分列或恐出後人改竄﹞\n【愐】勉也﹝釋詁曰蠠𣳚勔勉也方言曰釗薄勉也南楚之外曰薄努自關而東周鄭之閒曰勔釗按毛詩黽勉亦作僶俛韓詩作密勿爾雅作蠠𣳚蠠本或作？？即蜜然則韓詩正作蜜勿轉寫誤作密耳爾雅釋文云勔本作僶又作黽是則說文之愐爲正字而作勔作蠠作？作蜜作密作黽作僶皆其別字也今則不知有愐字而愐字廢矣﹞从心面聲﹝彌殄切古音在十四部﹞\n【忕】習也从心大聲﹝此篆各本作？解云曳聲今正詩四月正義蕩釋文皆引說文忕習也是唐初本有忕篆而元應書卷十三云忕又作？引字林？習也倉頡篇？明也然則說文作忕字林變作？實一字淺人用字林改說文耳犬部狃下曰犬性忕也可證許書故有忕篆狃忕之見於經傳不可枚舉陸德明時世反又市制反又時設反字林作？則翼世反十五部○又按？葢本作怈唐人避諱於偏？世字多改爲？集韵類篇皆？怈爲重文﹞\n【懋】勉也﹝古多叚茂字爲之﹞从心楙聲﹝莫侯切三部﹞虞書曰﹝虞當作唐見禾部﹞時惟懋哉﹝堯典文今作惟時未知孰是﹞\n【𢘅】或省\n【慕】習也﹝習其事者必中心好之﹞从心𦱤聲﹝莫故切五部﹞\n【悛】止也﹝方言悛改也自山而東或曰悛或曰懌﹞从心夋聲﹝此緣切十三部﹞\n【㥆】肆也﹝廣雅曰？也忘也﹞从心隶聲﹝他骨"},
{"n":"175-1","t":"切十五部廣韵又他内切﹞\n【㦛】趣步㦛㦛也﹝趣疾走也趣步㦛㦛謂疾而舒也馬部？下曰馬行徐而疾義正相類漢書長倩懙懙蘇林曰懙懙行步安舒也論語與與如也馬注曰與與威儀中適之皃與與即㦛㦛之叚借欠部曰歟安气也﹞从心與聲﹝余吕切五部廣韵又平聲﹞\n【慆】說也﹝說今之悅字尙書大傳師乃慆注曰慆喜也可證許說悉蟀傳曰慆過也東山傳曰慆慆言久也皆引申之義也古與滔互叚借﹞从心舀聲﹝土刀切古音在三部﹞\n【懕】安也﹝小戎傳曰"},
{"n":"511-3","t":"厭厭安靜也湛露傳曰厭厭安也釋文及魏都賦注引韓詩愔愔和悅之皃按愔見左傳祈招之詩葢愔即懕之或體厭乃懕之叚借載芟有厭其傑厭厭其苗亦懕之叚借廣韵䅧䅧苗美也用載芟傳也﹞从心厭聲﹝於鹽切按古音讀如音在七部﹞詩曰懕懕夜㱃﹝湛露文按此則許所據从心﹞\n【憺】安也﹝子虚賦曰憺乎自持按人部曰倓安也音義皆同﹞从心詹聲﹝徒敢切八部﹞\n【怕】無僞也﹝僞各本作爲今按許以爲訓母猴僞訓作也是許書作爲字皆當作作僞也今本人部僞下曰詐也淺人所改耳子虛賦曰怕乎無爲憺怕俗用澹泊爲之叚借也澹作淡尤俗﹞从心白聲﹝李善蒲各切五部徐鉉曰匹白切又葩亞切按匹白者今音之轉葩亞者用雅字爲俗字之俗音也今人所云怕懼者乃迫之語轉﹞\n【恤】𢝊也﹝𢝊各本作憂今正釋詁及小雅杕杜祈父傳皆曰恤憂也按卪部曰卹𢝊也比部引周書無毖于卹今尙書作恤恤與卹音義皆同又疑古衹有卹恤其或體﹞收也﹝當依玉篇作救也﹞从心血聲﹝辛聿切十二部﹞\n【忓】極也﹝極者屋之高處干者犯也忓者以下犯上之意﹞从心干聲﹝古寒切十四部﹞\n【懽】喜㱁也﹝懽㱁㬪韵㱁者意有所欲也欠部曰歡者喜樂也懽與歡音義皆略同﹞从心雚聲﹝古玩切十四部廣韵曰懽同歡呼官切﹞爾雅曰懽懽愮愮憂無告也﹝釋訓文懽懽即大雅之老夫灌灌傳曰灌灌猶款款也懽本訓喜款而𢝊者款款然之誠亦與喜樂之款款同其誠切許說其本義爾雅說其引申之義也﹞\n【㥥】懽也﹝懽讀如歡冡上懽篆而云也﹞从心禺聲﹝噳俱切古音在四部此與愚各字猶慕與慔各字也﹞琅邪朱虛﹝見地理志故城在今山東靑州府臨胊縣東六十里﹞有㥥亭﹝按漢時縣道國邑千五百八十七鄕六千六百二十二亭二萬九千六百三十五其名皆著於籍故許氏得偁鄕亭之名班氏但舉縣道國邑之名也﹞\n【惄】飢餓也﹝餓當作意釋言曰惄飢也李巡云惄宿不食之飢也周南傳曰惄飢意也爲許所本﹞从心叔聲﹝奴歷切古音在三部﹞一曰𢝊也﹝𢝊各本作憂今正釋詁乃小弁傳曰惄思也舍人云惄志而不得之思也方言曰惄？憂也自關而西秦晉之閒凡志而不得欲而不獲高而有墜得而中亡謂之？或謂之惄按思與𢝊義略同也﹞詩曰惄如輖飢﹝輖各本作朝誤今依李仁甫本訂毛傳曰輖朝也謂輖即朝之叚借字也周南汝墳文﹞\n【𢜭】勞也﹝此與人部𠊬音義皆同本一字耳詳彼注﹞从心卻聲﹝其虐切古音在五部﹞\n【憸】憸詖也﹝憸葢險之字誤詖同頗古文以詖爲頗也﹞憸利於上佞人也﹝立政曰國則㒺有立政用憸人馬融曰憸利佞人也﹞从心僉聲﹝息廉切七部﹞\n【愒】息也﹝此休息之息上文息篆訓喘息其本義凡訓休息者引申之義也釋詁及甘棠傳皆曰憩息也憩者愒之俗體民勞傳又曰愒息也非有二字也又釋言曰愒貪也此愒字乃㵣之叚借如左傳玩歲而愒日許引作忨歲而㵣日公羊傳不及時而葬曰愒愒急也亦即㵣字也﹞从心曷聲﹝去例切十五部﹞\n【㦌】精戇也﹝未聞玉篇廣韵云寢熟也﹞从心毳聲﹝千短切篇韵呼骨切十五部﹞\n【𢘁】疾利口也﹝疾惡也謂疾惡利口之人也般庚相時？民猶胥顧于箴言謂惟憎惡利口之人尙能相與稍顧淸議女部姍訓誹也漢書姍笑與𢘁義略同﹞从心从冊﹝小徐作冊聲誤按當讀如刪大徐息廉切非也篇韵皆同其誤久矣﹞詩曰相時𢘁民﹝詩無此語尙書般庚上曰相時憸民集韵引說文作商書相時𢘁民豈丁度等所見不誤與玉篇廣韵集韵類篇皆不言憸𢘁爲一字立政㒳言憸人釋文曰憸本又作𢘁是則當爲一字矣而𢘁从冊葢从刪省聲如珊姍字之比漢石經尙書殘𥓓此字作𣪚𣪚即散疑古文般庚作𢘁今文般庚作散異字同音𢘁訓疾利口與憸訓詖邪異字異音異義不知者乃掍而一之般庚或作憸民立政或作𢘁人皆淺者所爲耳無容同字而許異訓也凡釋文云本又作之下往往出古字序内所云兼采說文字詁以示同異者此云本又作𢘁正用說文仍襲舊說未宷定般庚有𢘁而立政無𢘁也﹞\n【急】褊也﹝褊者衣小也故凡窄陿謂之褊釋言曰褊急也﹞从心及聲﹝居立切七部﹞\n【㦚】𢝊也﹝𢝊各本作憂今正﹞从心辡聲﹝方沔切十二部﹞一曰㤂也﹝此義少見左傳曰邾莊公弁急而好絜弁葢㦚之叚借字杜云弁躁疾也玉藻弁行剡剡起屨釋文正義皆曰弁急也﹞\n【㥛】㤂性也﹝各本作疾也今依韵會正釋言曰悈褊急也釋文悈本或作極又作亟同紀力反按極正㥛之誤㥛與急雙聲同義㥛字不見於經有叚亟爲之者如詩經始勿亟箋云亟急也是也有叚戒爲之者如鹽鐵論引六月我是用戒謝靈運𢰅征賦作用棘是也有叚悈爲之者如釋言悈急也是也有叚棘爲之者如素冠傳六月出車文王有聲箋皆曰棘急也是也有叚革爲之者如禮器非革其猶檀弓夫子之病革矣注皆曰急也是也傳箋注以叚借法釋經﹞从心亟聲﹝舉形聲關會意也己力切一部﹞一曰謹重皃﹝此義之相反而相成者也急則易遅列子𧮈㥛夌誶注㥛吃也﹞\n【懁】㤂也﹝獧下曰一曰急也此與義音同論語狷孟子作獧其實當作懁齊風子之還兮傳曰還便捷之皃走部曰？疾也其義皆近﹞从心瞏聲讀若絹﹝古縣切十四部﹞\n【𢙼】恨也﹝𢙼即孟子悻字也孟子則怒悻悻然見於其面趙以恚怒釋之又引論語悻悻然小人哉今論語作硜硜﹞从心巠聲﹝胡頂切十一部﹞\n【𢛆】㤂也﹝按人性急也﹞从心弦﹝性緩者佩弦以自急﹞弦亦聲﹝胡田切十二部﹞河南密縣﹝見地理志故城在今河南開封府密縣東七十里﹞有？亭\n【慓】疾也﹝廣雅急也弓人曰於挺臂中有柎焉故剽注云剽疾也此謂剽即慓之叚借也﹞从心票聲﹝？沼切二部亦平聲﹞\n【愞】駑弱也﹝也上本有者今刪駑當作奴許書無駑字葢衹云奴馬也﹞从心耎聲﹝乃亂切十四部此篆各本作懦从心需聲人朱切乃淺人所改今正愞與人部偄音義皆同弱也本乃亂切音轉爲乃過切廣韵獮韵愞而兖切換韵愞奴亂切過韵愞乃臥切玉篇心部愞乃亂乃過二切皆訓弱也此自古相傳不誤之字也因形近或譌爲懦再譌爲儒其始尙分愞懦爲二字二音故玉藻注云舒愞者所畏在前也釋文云愞乃亂反又奴臥反怯愞也又作懦人于反弱也皇云學士是其分別井然而轉寫愞譌爲懦故五經文字曰懦人于反又乃亂反見禮記注於是有懦無愞而以愞之反語入於懦下廣韵虞韵懦字下人朱切又乃亂切其誤正同又考僖二年左傳愞字榖梁傳愞字釋文轉寫皆譌作懦凡經傳愞字皆譌作懦不可勝正愞通作耎亦或借蝡漢書西南夷傳𨕖耎後書章帝八王傳西羌傳𨕖愞史記律書𨕖蝡方言注愞𢰅今無不作懦者葢需耎二聲古分別畫然需聲在古音四部人于切耎聲在古音十四部乃亂切而自張參以來改耎爲需不能諟正說文心部之愞手部之㨎皆經淺人任意竄改以合里俗世有好學深思心知其意者必以愚言爲然也﹞\n【恁】下齎也﹝未聞按後漢書．班固．典引曰亦宜勤恁旅力李賢注引說文恁念也當用以訂正廣雅曰恁思也廣韵玉篇亦曰念也恁念爲曡韵廣雅又云恁弱也則與詩荏染同音通用耳﹞从心任聲﹝如甚切七部李善如深切﹞\n【𢘋】失常也从心代聲﹝他得切一部此字不古說見下﹞\n【怚】驕也﹝此與女部㜘驕也音義同㜘下今本作嬌乃驕之俗字耳﹞从心且聲﹝子去切五部﹞\n【悒】不安也﹝大戴禮曰君子終身守此悒悒盧注憂念也蒼頡篇曰悒悒不畼之皃也其字古通作邑俗作唈爾雅云僾唈也謂憂而不得息也﹞从心邑聲﹝邑者人所聚也故凡鬱積之義从之於汲切七部﹞\n【悆】忘也﹝此義未聞恐有譌字﹞嘾也﹝嘾者含深也含深者欲之甚也淮南修務訓高注云憛悇貪欲也賈誼新書勸學篇孰能無悇憛養心而顚一視之匈奴篇一國聞之者見之者垂羨而相告人悇憛其所自按嘾慓悆悇皆古今字悇憛猶憛悇也若廣雅云悇憛懷憂也此則其引申之義凡求得未有不患失者﹞从心余聲﹝羊茹切五部﹞周書曰有疾不悆﹝金縢文今本作弗豫許所據者壁中古文今本則孔安國以今文字易之也﹞悆喜也﹝喜者樂也此引書而釋之必釋之者以書義與字本義別也凡引曰圛而釋之曰圛𦫵雲半有半無引布重？席而釋之曰織蒻席引如虎如貔而釋之曰貔猛獸引朕堲讒說殄行而釋之曰堲疾惡也皆此例﹞\n【忒】㪅也从心弋聲﹝他得切一部按人部代㪅也弋聲忒與音義同尸鳩傳曰忒疑也瞻卬傳曰忒差也皆一義之區別也左部曰𢀩者忒也參𢀩不相值也不相值即更改之意凡人有過失改常謂之忒本無？字各本有？篆注云失常也从心代聲代亦弋聲則音義皆同此葢淺人妄增如貝部貣外沾貸虫部？改爲蟘皆其類？篆宜刪廣韵無？爲是也忒之引申爲巳甚俗語用之或曰大他佐切或曰太或曰忒俗語曰忒殺忒之叚借或作貣﹞\n【憪】愉也﹝廣韵曰憪心靜然則今人所用閒靜字當作此字許云愉者即下文愉愉如也之愉謂憺怕之樂也﹞从心閒聲﹝戶閒切十四部﹞\n【愉】薄也﹝薄本訓林薄薄而叚爲淺泊字泊水部作洦凡言厚薄皆？泊之叚借也此薄也當作薄樂也轉寫奪樂字謂淺薄之樂也引申之凡薄皆云愉唐風他人是愉傳曰愉樂也禮記曰有和氣者必有愉色此愉之本義也毛不言薄者重樂不重薄也鹿鳴視民不恌傳曰恌愉也許書人部作佻愉也周禮以俗敎安則民不愉鄭注愉謂朝不謀夕此引申之義也淺人分別之別製偷字从人訓爲偷薄訓爲苟且訓爲偷盜絕非古字許書所無然自山有樞鄭箋云愉讀曰偷偷取也則不可謂其字不古矣﹞从心俞聲﹝羊朱切古音在四部﹞論語曰私覿愉愉如也﹝鄕黨篇文覿者儥之俗字愉愉聘禮作俞俞論語鄭注云愉愉容色和也正薄樂之義﹞\n【懱】輕易也﹝易當作㑥人部曰㑥輕也懱者輕易人蔑視之也剥之初六曰蔑貞凶馬云蔑無也鄭云輕慢鄭謂蔑即懱之叚借字也﹞从心蔑聲﹝莫結切十五部﹞商書㠯相陵懱﹝今商書無此文陵讀如在上位不陵下之陵﹞\n【愚】戇也﹝愚者智之反也﹞从心禺﹝會意愚亦聲麌俱切古音在四部﹞禺母猴屬﹝母字舊奪今補許書夒下爲下玃下皆曰母猴即沐猴彌猴一語之轉而甶部禺下曰母猴屬此即用彼語淺人刪母非也﹞獸之愚者﹝巳上八字說从禺之意﹞\n【戇】愚也﹝與上篆互訓﹞从心贛聲﹝陟絳切古音在八部按師古張陳王周傳注曰舊音下紺反今音讀竹巷反此音有古今之證也﹞\n【㥒】姦也﹝篇韵皆云恨也﹞从心采聲﹝倉宰切一部﹞\n【憃】愚也﹝見哀公問表記﹞从心舂聲﹝丑江切古音在九部徐仙民昌容反﹞\n【懝】騃也﹝騃本訓馬行㐹㐹引申爲疑立之狀又引申之則方言曰癡騃也懝騃即方言之癡騃疒部曰癡不慧也﹞从心疑﹝會意﹞疑亦聲﹝五漑切一部﹞一曰惶也﹝惶者恐也﹞\n【忮】？也﹝很者不聽从也雄雉瞻卬傳皆曰忮害也害即很義之引申也或叚伎爲之伎之本義爲與許人部伎下引詩？人伎忒言叚借也﹞从心支聲﹝之義切十六部﹞\n【悍】勇也从心旱聲﹝侯旰切十四部﹞\n【態】意態也﹝各本作意也少一字今補意態者有是意因有是狀故曰意態猶䛐者意内而言外有是意因有是言也意者識也﹞从心能﹝會意心所能必見於外也能亦聲一部﹞\n【㑷】或从人\n【怪】異也从心圣聲﹝古壞切一部﹞\n【𢠽】放也从心象聲﹝徒朗切十部﹞\n【慢】憜也从心曼聲﹝謀晏切十四部﹞一曰慢不畏也\n【怠】慢也从心台聲﹝徒亥切一部﹞\n【懈】怠也﹝古多叚解爲之﹞从心解聲﹝古隘切十六部﹞\n【憜】不敬也﹝今書皆作"},
{"n":"514-2","t":"惰韋玄成傳供事靡憜師古曰憜古惰字﹞从心𡐦省聲﹝𡐦者篆文隓字見𨸏部按肉部有隋字則此當云隋聲也徒果切十七部﹞春秋傳曰執玉憜﹝僖公十一年左傳曰天王使召武公内史過賜晉侯命受玉惰許受作執按國語作晉侯執玉卑葢或二書相涉之故﹞\n【惰】憜或省𨸏﹝今俗皆如此作﹞\n【媠】古文﹝漢書韋玄成傳無媠爾儀張敞傳被輕媠之名若方言媠美也南楚之外曰媠則方俗殊語耳﹞\n【慫】驚也从心從聲讀若悚﹝悚當作竦許書有愯無悚息拱切九部﹞\n【怫】？也﹝？各本作鬱誤？者芳艸築以煑之引申爲凡抑？之偁瓠子歌曰魚弗鬱兮柏冬日弗者怫之借字﹞从心弗聲﹝符弗切十五部﹞\n【𢗊】忽也从心介聲﹝呼介切十五部﹞孟子曰孝子之心不若是𢗊﹝萬章篇文今本夫公明高以孝子之心爲不若是恝注云恝無愁之皃張古黜切丁音畍按𢗊恝古今字﹞\n【忽】忘也﹝古多叚？爲之？俗作曶﹞从心勿聲﹝呼骨切十五部﹞\n【忘】不識也﹝識者意也今所謂知識所謂記憶也﹞从心亡聲﹝依韵會本武方切十部﹞\n【慲】忘也慲兜也﹝疑當作慲兜忘也慲兜葢古語忘之皃也猶今人曰糊塗不省事﹞从心㒼聲﹝母官切十四部﹞\n【恣】縱也﹝縱者緩也一曰捨也﹞从心次聲﹝資四切古音在十二部﹞\n【愓】放也﹝與？音義同方言婬愓遊也江沅之閒謂戲爲婬或謂之愓按廣韵作婸﹞从心昜聲﹝徒朗切十部方言音羊﹞一曰平也﹝玉藻行容愓愓注直而疾皃也﹞\n【憧】意不定也﹝咸九四曰憧憧往來劉表章句曰憧憧意未定也說與許同﹞从心童聲﹝尺容切九部﹞\n【悝】啁也﹝口部曰啁嘐也啁即今之嘲字悝即今之詼字謂詼諧啁調也今則詼嘲行而悝啁廢矣東京賦曰悝繆公於公室李注悝猶嘲也﹞从心里聲﹝苦回切古音在一部﹞春秋傳有孔悝﹝衞孔圉之子也見左傳哀公十五年許偁此者葢悝字漢人少用也﹞一曰病也﹝釋詁曰悝憂也又曰㾖病也葢憂與病相因悝㾖同字耳詩悠悠我"},
{"n":"515","t":"里傳曰里病也是則叚借里爲悝﹞\n【憰】權詐也﹝此與言部譎音義皆同葢彼以言此以心﹞从心矞聲﹝古穴切十五部﹞\n【㤮】誤也﹝廣韵曰㤮惑也又曰誤人也﹞从心𤝵聲﹝居況切十部﹞\n【怳】狂之皃﹝廣韵曰𢠵怳﹞从心兄聲﹝各本作況省聲乃不知古音者所改今正許往切十部﹞\n【恑】變也﹝今此義多用詭非也詭訓責﹞从心危聲﹝過委切十六部﹞\n【𢥘】有二心也﹝古多叚借攜爲之﹞从心雟聲﹝戸圭切十六部﹞\n【悸】心動也﹝衞風垂帶悸兮傳曰垂其紳帶悸悸然有節度也此未知以悸爲何字之叚借凡若此類思而未得者可姑置之但心知其必是叚借斯可矣﹞从心季聲﹝其季切十五部﹞\n【憿】？也﹝？者吉而免凶也引申之曰𣢆幸亦曰憿幸俗作僥倖儌倖徼倖皆非也凡傳言徼福者皆當作憿福爲正﹞从心敫聲﹝古堯切二部﹞\n【懖】歫善自用之意也﹝歫字各本無依尙書音義所引補許書無拒歫即今拒字﹞从心銽聲﹝古？切十五部﹞商書今女懖懖﹝般庚上篇文馬云拒善自用之意許同之鄭云難告之意其義略同其字皆作懖未嘗作聒也衞包因鄭云懖讀如聒耳之聒竟改經文作䀨䀨開成石經從之學者取以改孔氏正義陸氏釋文至宋人乃有訓聒聒爲譊譊多言者﹞\n【𦗾】古文从耳﹝葢壁中文如是孔安國易从耳爲从心葢由伏生尙書如是﹞\n【忨】貪也﹝貪者欲物也忨與玩翫義皆略同﹞从心元聲﹝五換切十四部﹞春秋傳曰忨歲而㵣日﹝按左傳昭元年曰翫歲而愒日習部引之國語作忨日而㵣歲韋曰忨偷也㵣遟也此所偁疑用外傳文然杜注翫愒皆貪也釋文曰翫字又作忨則許所據左傳如是﹞\n【惏】河内之北謂貪曰惏﹝内字衍小徐作河之北即河内也惏與女部婪音義同賈注左傳曰惏嗜也方言曰惏殘也陳楚曰惏﹞从心林聲﹝盧含切古音在七部﹞\n【懜】不朙也从心夢聲﹝夕部夢不朙也此舉形聲包會意武亙切六部﹞\n【愆】過也﹝過者度也凡人有所失則如或梗之有不可徑"},
{"n":"515-2","t":"過處故謂之過﹞从心衍聲﹝去䖍切十四部﹞\n【㥶】或从寒省﹝寒聲﹞\n【諐】籒文﹝从言𠈉聲過在多言故从言﹞\n【慊】疑也﹝疑者惑也故下文受之以惑今字多作嫌按女部嫌者不平於心也一曰疑也不平於心爲嫌之正義則嫌疑字作慊爲正今則嫌行而慊廢且用慊爲歉非是又或用慊爲㥦尤非是大學此之謂自謙注曰謙讀爲慊慊之言猒也凡云之言者皆就字之本音本義而轉之猒足非慊之本義也至若鄭本周易爲其慊於陽故偁龍焉鄭注云慊讀爲羣公溓之溓古書篆作立心與水相近讀者失之故作慊溓襍也陰謂此上六也陽謂今消息用事乾也上六爲蛇得乾氣襍似龍此鄭注則易慊爲溓皆不用字之本義也﹞从心兼聲﹝戸兼切七部﹞\n【惑】亂也﹝亂者治也疑則當治之古多叚或爲惑﹞从心或聲﹝胡國切一部﹞\n【怋】怓也从心民聲﹝呼昆切按古音當在十二部讀若民如今音則與惛無別矣﹞\n【怓】亂也﹝大雅民勞毛傳曰惽怓大亂也惽當作怋﹞从心奴聲﹝女交切古音在五部﹞詩曰㠯謹怋怓﹝怋各本作惽今正民勞釋文曰惽說文作怋舊本如是今本作說文作昬誤也怋怓爲連綿字說文古本當是怋篆下云怋怓亂也怓篆下云怋怓也而引詩在怋篆下﹞\n【惷】亂也从心萅聲﹝尺允切十三部﹞春秋傳曰王室日惷惷焉﹝昭二十四年左傳文今本作王室實蠢蠢焉杜注動擾皃﹞一曰？也﹝別一義﹞\n【惛】不憭也﹝憭慧也﹞从心昏聲﹝呼昆切十三部﹞\n【忥】癡皃﹝癡不慧也故忥與惛爲伍﹞从心气聲﹝許既切十五部﹞\n【㦣】㝱言不慧也﹝哀二十四年左傳曰是躗言也釋文曰字林作㦣云夢言意不慧也按左傳作躗是叚借字﹞从心衞聲﹝于歲切十五部﹞\n【憒】亂也﹝大雅召旻潰潰回遹傳曰潰潰亂也按潰潰者憒憒之叚借也後人皆用憒憒﹞从心貴聲﹝胡對切十五部﹞\n【忌】憎惡也从心己聲﹝渠記切一部﹞\n【忿】悁也﹝忿與憤義不同憤以气盈爲義忿以狷急爲義﹞从心分聲﹝敷粉切十三部﹞\n【悁】忿也﹝悁之言獧也獧急也澤陂曰中心悁悁傳曰悁悁猶悒悒也﹞从心肙聲﹝於緣切十四部﹞一曰𢝊也﹝𢝊各本作憂今正𢝊愁也﹞\n【𢞈】籒文﹝剈聲﹞\n【𢤂】？也从心黎聲﹝郞尸切十五部﹞一曰怠也\n【恚】怒也﹝怒各本作怨今依大雅綿正義正下文曰怒者恚也二篆互訓﹞从心圭聲﹝於避切十六部﹞\n【怨】恚也从心夗聲﹝於願切十四部﹞\n【𢘔】古文﹝按此篆體葢有誤集韵類篇云古作？又班馬字類韵會皆引史記封禪書百姓？其法字作？今史記無有如此者葢古字日即於亡矣﹞\n【怒】恚也从心奴聲﹝乃故切五部按古無努字衹用怒﹞\n【憝】怨也从心𣀦聲﹝徒對切古音在十三部﹞周書曰凡民㒺不𢥦﹝康誥文今作凡民自得罪寇攘姦宄殺越人于貨？不畏死㒺弗憝孟子引作凡民㒺不？﹞\n【慍】怨也﹝怨各本作怒大雅緜傳曰愠恚也正義云說文愠怨也恚怒也有怨者必怒之故以愠爲恚然則唐初本作怨甚明車舝以慰我心韓詩作以愠我心愠恚也與毛緜傳合毛閒關傳曰慰怨也葢毛詩亦作愠後人譌爲慰耳﹞从心𥁕聲﹝於問切十三部﹞\n【惡】過也﹝人有過曰惡有過而人憎之亦曰惡本無去入之別後人強分之﹞从心亞聲﹝烏各切五部﹞\n【憎】惡也从心曾聲﹝作滕切六部﹞\n【㤄】？怒也﹝小雅白華念子懆懆視我邁邁毛傳曰邁邁不悅也釋文云韓詩及說文皆作㤄㤄韓詩云意不悅好也許云很怒也今說文作恨似宜依很邁者㤄之叚借非有韓許則毛詩不可通矣許宗毛而不廢三家詩﹞从心？聲﹝蒲昧切十五部﹞詩曰視我㤄㤄\n【𢖫】怒也从心刀﹝各本作刀聲今删正从心刀謂心中含怒如懷刃也李陽氷云當从刈省聲非是本部固有㣻篆矣﹞讀若顡﹝魚既切十五部﹞\n【㥟】怨？也﹝廣雅㥟恨也本此﹞从心彖聲讀若膎﹝戸佳切十六部按彖各本誤作彖篆體誤作？今改正彖聲在十四部彖讀若弛在十六部蠡㥟皆彖聲故同在十六部也今俗作蠡㥟此豕部下所謂今世字誤以彖"},
{"n":"516-2","t":"爲彖也口部喙篆疑亦本從彖聲﹞\n【恨】怨也从心？聲﹝胡艮切十三部﹞\n【懟】怨也﹝今與憝音義皆同謂爲一字許不尒者敦聲古在十三部﹞从心對聲﹝大淚切十五部﹞\n【悔】悔？也﹝按悔乃複舉字之未刪者韵會無當从之悔者自恨之意﹞从心每聲﹝荒内切古音在一部﹞\n【𢜳】小怒也从心豈聲﹝充世切按廣韵？在十三祭引說文小怒也尺制切㤱在四十四有四十九宥小怒也芳否敷救二切集韵則祭韵有？有韵？㥉二同匹九切類篇從之而無㤱字葢㤱？㥉三字同以說文咅或作㰯及說文侸字廣韵作？求之定爲一字異體古音？尌樹豎皆讀近受？斷不讀充世切也咅者相與語唾而不受也天口切與小怒義亦相近﹞\n【怏】不服懟也﹝按當作不服也懟也奪一也字遂不可解矣集韵作不服對也尢非怏葢倔强之意方言曰鞅侼懟也集韵於陽韵曰怏然自大之意攷王逸少蘭亭序曰怏然自足自來石刻如是本非快字而學者尟知之或叚鞅爲之方言是也周亞夫傳曰此鞅鞅非少主臣﹞从心央聲﹝於亮切十部﹞\n【懣】煩也﹝煩者熱頭痛也引申之凡心悶皆爲煩問䘮曰悲哀志懣氣盛古亦叚滿爲之﹞从心滿﹝滿亦聲廣韵莫旱切十四部大徐莫困切﹞\n【憤】懣也从心賁聲﹝房吻切十三部﹞\n【悶】懣也从心門聲﹝莫困切十三部﹞\n【惆】失意也﹝荀卿子惆然不嗛陸機歎逝賦心惆焉而自傷廣雅曰惆痛也﹞从心周聲﹝敕鳩切三部﹞\n【悵】望？也﹝望其還而不至爲恨也﹞从心長聲﹝丑亮切十部﹞\n【愾】大息皃﹝大各本作太皃各本作也皆誤今正古無太息連文者淺人爲之也口部嘆下曰大息也大息者呼吸之大者也呼外息也吸内息也曹風下泉愾我寤嘆嘆或作歎者誤箋云愾嘆息之意許云大息者謂嘆云皃者謂愾也祭義曰入戸而聽愾然必有聞乎其嘆息之聲是也若哀公問則愾乎天下矣注云愾至也此叚愾爲訖﹞从心氣聲﹝許既切陸引說文火既反十五部﹞詩曰愾我寤嘆\n【懆】愁不安也﹝當依韵會本作懆懆愁也懆訓愁慘訓毒音義皆殊而寫者多亂之白華作懆見於許書月出正月抑皆作懆人韵且毛傳曰懆懆憂不樂也懆懆猶戚戚也正爲許說所本而陸氏三者皆云七感反其憒亂有如此者﹞从心喿聲﹝七早切二部﹞詩曰念子懆懆﹝小雅白華文﹞\n【愴】傷也﹝愴訓傷猶創訓傷也祭義曰必有悽愴之心﹞从心倉聲﹝初亮切十部﹞\n【怛】㦧也﹝匪風中心怛兮傳曰怛傷也甫田勞心怛怛傳曰怛怛猶忉忉也按上章傳曰㣼㣼憂勞也此因其義相同故曰猶﹞从心旦聲﹝得案切又當割切在十四十五部﹞\n【𢘇】怛或从心在旦下詩曰信誓𢘇𢘇﹝衞風？傳文按詩曰信誓旦旦傳曰信誓𢘇𢘇然謂旦即𢘇之叚借字箋云言其𢡆惻款誠是也許偁詩傳而云詩曰者此詩曰不醉而怒謂之？虞書曰仁覆閔下則偁旻天之例也𢘇𢘇下當有然字﹞\n【憯】痛也从心朁聲﹝七感切古音在七部﹞\n【慘】毒也﹝毒害也﹞从心參聲﹝七感切古音在七部﹞\n【悽】痛也从心妻聲﹝七稽切十五部﹞\n【恫】痛也﹝大雅思齊傳曰恫痛也康誥恫鰥乃身﹞从心同聲﹝他紅切九部﹞一曰呻吟也﹝呻吟見口部匡謬正俗曰太原俗呼痛而呻吟爲通喚周書痌瘝是其義江南謂呻喚關中謂呻恫按前說可包後說此等恐皆後人入也﹞\n【悲】痛也﹝按憯者痛之深者也恫者痛之專者也悲者痛之上騰者也各從其聲而得之﹞从心非聲﹝府眉切十五部﹞\n【惻】痛也从心則聲﹝初力切一部﹞\n【惜】痛也从心㫺聲﹝思積切古音在五部﹞\n【愍】痛也﹝與閔義殊﹞从心敃聲﹝眉殞切十三部﹞\n【慇】痛也﹝柏舟耿耿不寐如有隱憂傳曰隱痛也此謂隱即慇之叚借痛憂猶重憂也桑柔憂心慇慇釋訓慇慇憂也謂憂之切者也凡經傳隱訓痛者皆柏舟詩之例﹞从心殷聲﹝於巾切古音在十三部樊光於謹反﹞\n【㥋】痛聲也﹝閒傳斬衰之哭若往而不反齊衰之哭若往而反大功之哭三曲而偯注曰一舉聲而三折也偯聲餘從容孝經哭不偯鄭注云氣竭而息聲不委曲按音義皆云說文作㥋然則許云痛聲者委曲自見其痛於聲非痛之至者也﹞从心依聲﹝於豈切十五部﹞孝經曰哭不㥋﹝此許所學孔氏古文也作偯者俗字﹞\n【䉍】䉍䉍在也﹝各本作䉍存也三字今正釋訓曰存存䉍䉍在也許本之今爾雅作存存萌萌在也郭云未見所出音武庚反可謂疏於𦒱覈矣釋文曰施亡朋反字或作蕄廣韵引爾雅存存蕄蕄在也音武登切玉篇艸部引爾雅存存蕄蕄在也音莫耕切又曰𢡗同蕄或作萌玉裁按蕄與䉍相似而竹艸不同又後人音切與讀簡大異葢蕄者䉍之譌竹誤而爲艸也𢡗者蕄之譌門誤而爲明也又誤而去心作萌而郭反以武庚玉篇從之又誤而以萌爲萠而陳博士施乾反以莫登廣韵本之此展轉貤繆之故叚令景純解讀許書何難正其形說其音義也論語簡在帝心即䉍字之叚借﹞从心𥳑省聲讀若𥳑﹝古限切十四部﹞\n【慅】動也﹝月出勞心慅兮常武徐方繹騷傳曰騷動也此謂騷即慅之叚借字也二字義相近騷行而慅廢矣﹞从心蚤聲﹝穌遭切古音在三部﹞一曰起也﹝別一義﹞\n【感】動人心也﹝許書"},
{"n":"517-3","t":"有感無憾左傳漢書憾多作感葢憾淺於怨怒才有動於心而已﹞从心咸聲﹝古禫切古音在七部﹞\n【忧】心動也﹝各本作不動也今正玉篇曰心動也廣韵曰動也與頁部之？義近﹞从心尤聲讀若祐﹝于救切古音在一部﹞\n【𢛃】怨？也﹝各本作怨仇也今正廣韵亦作怨？謂怨惡之也？與咎音同義別古書多叚咎字爲之咎行而？廢矣﹞从心咎聲﹝此與人部倃皆謂歸咎於彼舉形聲包會意也其久切三部﹞\n【愪】𢝊皃﹝以下𢝊字卄二見倂上文四見各本皆作憂淺人用俗行字改之也許造此書依形立解斷非此形彼義牛頭馬脯以自爲矛盾者𢝊者愁也憂者和行也如今本則此卄餘篆將訓爲和行乎他書可用叚借許自爲書不可用叚借﹞从心員聲﹝王分切十三部﹞\n【怮】𢝊皃从心幼聲﹝於虯切三部﹞\n【忦】𢝊也从心介聲﹝此與上介下心之字義別五介切十五部﹞\n【恙】𢝊也﹝古相問曰不恙曰無恙皆謂無憂也﹞从心⺸聲﹝余亮切十部﹞\n【惴】𢝊懼也﹝釋訓毛傳皆曰惴惴懼也許意懼不足以盡之故增𢝊字﹞从心耑聲﹝之瑞切古音在十四部﹞詩曰惴惴其慄﹝詩者秦風鳥文慄當作栗轉寫之誤也古戰栗堅栗皆作栗戰栗及禮經栗階皆取栗駭之意﹞\n【憌】𢝊也从心鈞聲﹝常倫切十二部廣韵作？﹞\n【怲】𢝊也﹝釋訓曰怲怲憂也毛傳曰怲怲憂盛滿也怲怲與彭彭音義同故云憂盛滿﹞从心丙聲﹝兵永切古音在十部讀如旁﹞詩曰憂心怲怲\n【惔】𢝊也从心炎聲﹝此以形聲賅會意徒甘切八部﹞詩曰憂心如炎﹝節南山憂心如惔許所據作憂心如炎引之以朙會意也此？䕻引易之例今更正炎者火光上也憂心如之故其字作惔雲漢如惔如焚亦如炎之誤毛傳曰惔燎之也﹞\n【惙】𢝊也﹝釋詁毛傳同﹞从心叕聲﹝陟劣切十五部﹞詩曰憂心惙惙﹝召南．草蟲文﹞一曰意不定也\n【慯】𢝊也﹝周南．卷耳傳曰傷思也此傷即慯之叚借思與憂義相近也方言傷廣雅作慯﹞从心傷省聲﹝各本作殤省聲今正式亮切十部按舊音式羊切見廣韵﹞\n【愁】𢝊也﹝或借爲揫字鄕飮酒義曰秋之爲言揫也是﹞从心秌聲﹝士尤切三部﹞\n【愵】𢝊皃﹝毛詩惄如輈飢韓詩作愵如方言愵憂也自關而西秦晉之閒或曰惄葢古惄愵通用﹞从心弱聲讀與惄同﹝奴歷切古音在二部﹞\n【惂】𢝊困也从心臽聲﹝苦感切八部﹞\n【悠】𢝊也﹝釋訓曰悠悠洋洋思也小雅悠悠我里傳曰悠悠憂也按此傳乃悠之本義渭陽悠悠我思無傳葢同釋訓若黍離悠悠蒼天傳曰悠悠遠意此謂悠同攸攸同脩古多叚攸爲脩長也遠也﹞从心攸聲﹝以周切三部﹞\n【悴】𢝊也﹝方言悴傷也傷即慯字﹞从心卒聲讀與易萃卦同﹝秦醉切十五部﹞\n【慁】𢝊也﹝昭六年左傳曰主不慁賓杜云慁患也﹞从心圂聲﹝胡困切十三部﹞一曰？也﹝禮記儒行不慁君王陸賈傳無久慁公爲也﹞\n【𢟤】楚潁之閒謂𢝊曰？从心𠩺聲﹝力至切按古音在一部玉篇廣韵皆力之切至韵本無此字至集韵乃並見之至二韵大徐力至二字乃力之之誤也﹞\n【𢖳】𢝊也﹝卷耳云何吁矣傳曰吁𢝊也此謂吁即？之叚借也于部曰吁驚詞也本義不訓憂何人斯曰云何其？都人士曰云何？矣？亦？之叚借毛無傳疑卷耳本亦作盱也盱張目也釋詁盱憂也盱本或作？﹞从心亏聲讀若吁﹝況于切五部﹞\n【忡】𢝊也﹝按也當作皃釋訓曰忡忡憂也毛傳曰忡忡猶衝衝也﹞从心中聲﹝敕中切九部﹞詩曰憂心忡忡﹝召南．草蟲文﹞\n【悄】𢝊也﹝按也當作皃釋訓曰悄悄憂也毛傳曰悄悄憂皃﹞从心肖聲﹝親小切二部﹞詩曰憂心悄悄﹝邶柏舟文﹞\n【慽】𢝊也﹝小明曰政事愈戚傳曰戚迫也又曰自詒伊戚傳曰戚憂也按下傳謂戚即慽之叚借字也戚者戉也﹞从心戚聲﹝倉歷切古音在三部或書作慼﹞\n【𢝊】愁也﹝上文云愁𢝊也此云𢝊愁也二篆互訓不知何時淺人盡易許書𢝊字許於夊部曰憂和行也从夊𢝊聲非和行則不得从夊矣又引詩布政憂憂於此知許所據詩惟此作憂其他訓愁者皆作𢝊自叚憂代𢝊則不得不叚憂代憂而商頌乃作布政優優優者饒也一曰倡也﹞从心頁﹝鍇本下衍聲字非﹞𢝊心形於顔面故从頁﹝此九字鉉本無之鍇本有韵會引同今汪啓淑所刻鍇本𢝊篆奪去憚篆已下又奪一葉少憚至惢三十三篆惟姑蘇顧氏黃氏所臧舊抄不少此會意如息从心自由心達於鼻思从心？由心徹於？也於求切三部﹞\n【患】𢝊也从心上貫吅吅亦聲﹝此八字乃淺人所改竄古本當作从心毌聲四字毌貫古今字古形横直無一定如目字偏旁皆作？患字上从毌或横之作申而又析爲二中之形葢恐類於？也春秋繁露曰心止於一中者謂之忠持二中者謂之患患人之中不一者也董氏所說固非字之本形矣古毌多作串廣韵曰串穿也親串即親毌貫習也大雅串夷載路傳曰串習也葢其字本作毌爲慣摜字之叚借也廣韵又謂炙肉之器爲丳初限切亦毌字之變體也患胡丱切十四部舊多讀平聲﹞\n【𨴮】古文从關省﹝以關省爲聲也關从𢇂聲𢇂从卝聲卝者从說文卵字﹞\n【𢤒】亦古文患\n【恇】㹤也﹝犬部曰㹤多畏也杜林作怯素問尺虚者行歩恇然王注恇然不足樂記衆不匡懼此叚匡爲恇也﹞从心匩匩亦聲﹝去王切十部按匡亦二字衍﹞\n【㤲】思皃从心夾聲﹝苦叶切八部﹞\n【懾】失气也﹝失气言則曰讋﹞从心聶聲﹝之涉切八部﹞一曰心服也﹝心字依元應書補﹞\n【憚】忌難也﹝憎惡而難之也詩亦叚爲癉字大東哀我憚人是也﹞从心單聲﹝徒案切十四部﹞一曰難也﹝當作難之也難讀去聲今本奪之字凡畏難曰憚以難相恐嚇亦曰憚昭十三年左傳曰憚之以威周禮内陵外則壇之壇書或爲憚大鄭讀從憚之以威之憚西京賦曰驚蛧蜽憚蛟蛇﹞\n【悼】懼也陳楚謂懼曰悼﹝方言㥄憮矜悼憐哀也齊魯之閒曰矜陳楚之閒曰悼趙魏燕代之閒曰㥄自楚之北郊曰憮秦晉之閒或曰矜或曰悼按方言甚明了許易哀爲懼未詳方言又曰悼傷也秦謂之悼皆不訓懼檜風中心是悼傳曰悼動也於懼義相合小雅上帝"},
{"n":"519-1","t":"甚蹈傳曰蹈動也謂蹈即悼之叚借也故鄭申之云蹈讀曰悼﹞从心卓聲﹝徒到切二部﹞\n【恐】懼也从心？聲﹝𠀉隴切九部﹞\n【𢖶】古文\n【慴】懼也从心習聲讀若㬪﹝之涉切七部﹞\n【怵】恐也﹝孟子云怵惕﹞从心术聲﹝丑律切十五部﹞\n【惕】敬也从心易聲﹝他歷切十六部﹞\n【悐】或从狄﹝狄聲也漢書王商傳如此作﹞\n【㤨】戰栗也﹝栗舊作慄今正大學曰恂栗也戰國策曰戰戰栗栗日愼一日方言蛩㤨戰慄也荆吳曰蛩㤨蛩㤨又恐也注鞏恭兩音﹞从心共聲﹝此與上共下心之恭字義別戸工切又工恐切九部﹞\n【㤥】苦也﹝通俗文思愁曰㤥廣雅㤥痛也﹞从心亥聲﹝胡槩切一部﹞\n【惶】恐也从心皇聲﹝胡光切十部﹞\n【悑】惶也从心甫聲﹝普故切五部﹞\n【怖】悑或从布聲\n【慹】悑也﹝莊子齊物論哀樂慮歎變慹司馬彪云慹不動皃桂馥曰不當作心﹞从心？聲﹝之入切七部﹞\n【𢢞】？也﹝此與？篆轉注﹞从心毄聲﹝苦計切十六部﹞\n【𢟡】𢢞也﹝通俗文疲極曰？﹞从心𤰈聲﹝蒲拜切十五部今周易公羊傳皆作？﹞\n【𤸶】？或从？\n【惎】毒也﹝左傳用此字有用其本義者如定四年惎閒王室哀元年惎澆能戒之注云惎毒也此用其本義也宣十二年晉人惎之脫扃注云惎教也此叚惎爲誋也誋誡也﹞从心其聲﹝渠記切一部﹞周書曰來就惎惎﹝今尙書無此文葢即秦誓未就予忌也惎忌音同義相近其餘乖異不敢肊說葢必有誤奪﹞\n【恥】辱也﹝辰部曰辱恥也二篆爲轉注﹞从心耳聲﹝敕里切一部﹞\n【㥏】靑徐謂慙曰㥏﹝方言㥏恧慙也荆揚青徐之閒曰㥏若梁益秦晉之閒言心内慙矣山之東西自愧曰恧﹞从心典聲﹝他典切十二部﹞\n【忝】辱也﹝小雅小宛曰無忝爾所生傳云忝辱也﹞从心天聲﹝他典切按从天爲聲則古音必在十二部葢或㥏之或體耳自字林讀他念切而失其本音矣﹞\n【慙】媿也﹝女部曰媿慙也二篆爲轉注﹞从心斬聲﹝昨甘切八部﹞\n【恧】慙也从心而聲﹝女六切古音在一部音轉入三部屋韵﹞\n【怍】慙也从心乍聲﹝依小徐本在各切五部﹞\n【憐】哀也从心㷠聲﹝落賢切十二部﹞\n【㦁】泣下也﹝無聲出涕曰泣﹞从心連聲﹝从心者哀出於心也从連者不可止也連亦聲力延切十四部﹞易曰泣涕㦁如﹝屯上六爻辭泣涕易作泣血雨無正傳曰無聲曰泣血檀弓注曰泣無聲如血出而九家虞翻注易乃云血流出目未知孰是㦁如易作漣如漣者瀾之或字葢許所據爲長﹞\n【忍】能也﹝能者熊屬能獸堅中故賢者偁能而彊壯偁能傑凡敢於行曰能今俗所謂能榦也敢於止亦曰能今俗所謂能耐也能耐本一字俗殊其音忍之義亦兼行止敢於殺人謂之忍俗所謂忍害也敢於不殺人亦謂之忍俗所謂忍耐也其爲能一也仁義本無二事先王不忍人之心不忍人之政中皆必兼斯二者﹞从心刃聲﹝而軫切十三部﹞\n【㥝】厲也﹝葢淬厲之意﹞一曰止也﹝左傳弭兵之弭周禮彌災兵之彌郊特牲有由辟焉之辟皆當作此字﹞从心弭聲讀若沔﹝彌兖切按弭在弓部亦作？古音在十六部？亦當在十六部讀若沔者音之轉耳﹞\n【㣻】懲也﹝古多用乂艾爲之而㣻廢矣﹞从心乂聲﹝魚肺切十五部﹞\n【懲】㣻也﹝二篆爲轉注古亦叚徵爲懲﹞从心徵聲﹝直陵切六部﹞\n【憬】覺悟也从心景聲﹝俱永切﹞詩曰憬彼淮夷﹝魯頌文按上文云悟覺也憬當與悟爲鄰且毛詩作懬故訓遠行皃憬葢出三家詩淺人取以改毛許書葢本無此篆或益之於此﹞\n文二百六十三重二十三\n【惢】心疑也﹝魏都賦曰神惢形茹﹞从三心﹝今俗謂疑爲多心會意今花蘂字當作此蘂橤皆俗字也﹞凡惢之屬皆从惢讀若易旅瑣瑣﹝旅初六爻辭惢讀如此瑣也按古音在十六部今才規才累二切是也﹞\n【繠】𠂹也﹝𠂹各本作？誤今正左傳曰佩玉繠兮余無所繫之旨酒一盛"},
{"n":"520-1","t":"兮余與褐之父睨之注云繠然服飾僃也按繠然垂意左氏繠繫睨爲韵古音十六部也﹞从惢糸﹝各本下有聲字今刪此會意字糸者所以系而垂之也不入糸部者重惢也惢亦聲如壘切古音在十六部﹞\n文二\n四十部文八百一十重八十八﹝宋本作八十七凡萬四字﹝此第十篇分部及篆體及說解各都數\n說文解字第十篇下\n儀徵阮　元校字\n"}
]