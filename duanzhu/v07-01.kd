[
{"n":"","t":"﻿\n\n說文解字第七篇\n金壇段玉裁注\n【日】實也﹝以曡韵爲訓月令正義引春秋元命包云日之爲言實也釋名曰日實也光明盛實也﹞大昜之精不虧﹝故曰實﹞从○一象形﹝○象其輪郭一象其中不虧人質切十二部﹞凡日之屬皆从日\n【𡆠】古文象形﹝葢象中有烏武后乃竟作？誤矣﹞\n【旻】秋天也﹝此爾雅釋天及歐陽尙書說也釋天曰春爲昊天夏爲蒼天秋爲旻天冬爲上天許鄭本如是孫炎郭樸本乃作春蒼夏昊﹞从日文聲﹝武巾切十三部﹞虞書說﹝說各本作曰今依韵會訂虞書說三字當作唐書說曰四字古文堯典欽若昊天說也﹞仁覆閔下則偁旻天﹝覆閔各本作閔覆誤今依玉篇廣韵皆作仁覆愍下謂之旻天訂此古尙書說也與毛詩王風傳同五經異義天號今尙書歐陽說堯典欽若"},
{"n":"305-1","t":"昊天春曰昊天夏曰蒼天秋曰旻天冬曰上天緫爲皇天爾雅亦云古尙書毛詩說天有五號各用所宜稱之尊而君之則曰皇天元氣廣大則稱昊天仁覆愍下則稱旻天自天監下則稱上天據遠視之蒼蒼然則稱蒼天許君曰謹按堯典羲和以昊天緫勑以四時故昊天不獨昊春也左傳夏四月孔𠀉卒稱曰旻天不弔非秋也玄之聞也爾雅者孔子門人所作以釋六藝之言葢不誤也春氣博施故以廣大言之夏氣高明故以遠言之秋氣或生或殺故以閔下言之冬氣閉藏而淸察故以監下言之皇天者至尊之號也六藝之中諸稱天者以情所求言之耳非必於其時稱之浩浩昊天求天之博施蒼天蒼天求天之高明旻天不弔求天之生殺當其宜上天同雲求天之所爲當順其時也此之求天猶人之說事各从其主耳若察於是則堯命羲和欽若昊天孔𠀉卒稱旻天不弔無可怪爾按許作五經異義不从爾雅从毛詩造說文兼載二說而先爾雅於毛與鄭說無不合葢異義早成說文後出不待鄭之駁正而巳權衡悉當觀此及社下姓下皆與異義不同與鄭說相合可證﹞\n【時】四時也﹝本春秋冬"},
{"n":"305-2","t":"夏之稱引伸之爲凡歲月日刻之用釋詁曰時是也此時之本義言時則無有不是者也廣雅曰時伺也此引伸之義如不能辰夜遠猶辰告傳皆云辰時也是也﹞从日寺聲﹝市之切一部﹞\n【旹】古文時从日㞢作﹝之聲也小篆从寺寺亦之聲也漢隷亦有用旹者﹞\n【早】䢅也﹝䢅者早昧爽也二字互訓引伸爲凡爭先之偁周禮大司徒早物叚早爲草﹞从日在甲上﹝甲象人頭在其上則早之意也易曰先甲三日子浩切古音在三部﹞\n【昒】尙冥也﹝冥者窈也幽也自日入至於此尙未日出也司馬相如傳曶爽暗昧得燿乎光明然則曶尙未明也按漢人曶昧通用不分故幽通賦昒昕寤而仰思曹大家曰昒昕晨旦明也韋昭曰昒昧忽㒳音郭樸注三倉解詁云曶旦明也然則獨許分别曶爲未明昧爽爲且明以其時相際故說之者異﹞从日勿聲﹝大徐作昒古皆有之呼骨切十五部按韋音梅憒切字林音勿皆與昧通用之證﹞\n【昧】昧爽﹝逗昧字舊奪今補﹞且朙也﹝各本且作旦今正且明者將明未全明也牧誓時甲子昧"},
{"n":"305-3","t":"爽王朝至于商郊牧野言昧爽起行朝旦至牧野左傳晏子述讒鼎之銘曰昧旦丕顯僞尙書演其辭曰昧爽丕顯坐以待旦郊祀志十一月辛巳朔旦冬至昒爽封禪書昒作昧既言旦又言昧爽者以辛巳朔旦冬至合前文黃帝己酉朔旦冬至爲言明冬至均在朔之旦也繼云昧爽天子始郊拜泰一明未旦時即郊拜泰一也內則成人皆雞初鳴適父母舅姑之所未冠筓者昧爽而朝後成人也昧與曶古多通用而許分別之直以昧連爽爲䛐昧者未明也爽者明也合爲將旦之偁﹞从日未聲﹝莫佩切十五部﹞一曰闇也﹝闇者閉門也閉門則光不明明闇字用此不用暗暗者日無光也義異司馬相如傳阻深闇昧得燿乎光明﹞\n【暏】且朙也﹝各本作旦明誤今正作且朙暏與昧爽同義許書有暏無曙而文𨕖魏都賦謝康樂溪行詩李注竝引作曙古今字形異耳許本作暏後乃變爲曙署亦者聲也玉篇昒昧二文間出曙字市據切此顧希馮以今字易古字也後出暏字丁古切此孫强陳彭年輩所據說文妄增者也吕覽謂一朝爲一曙廣韵曰暏詰朝欲明也﹞从日者聲﹝當古切廣韵亦暏入姥韵曙入御韵五部﹞\n【晢】﹝各本篆體誤今正﹞昭晢﹝逗﹞朙也﹝旦下曰朙也朙下曰昭也既昧爽則旦矣周易王弼本明辨晢也陳風明星晢晢傳曰晢晢猶煌煌也洪範明作晢鄭曰君視明則臣昭晢按昭晢皆从日本謂日之光引伸之爲人之明哲口部曰哲知也﹞从日㪿聲﹝㪿舊作折今正晢字日在下或日在旁作晣同耳？熱切十五部﹞禮曰晢朙行事﹝禮謂十七篇也許序例云其偁禮周官禮謂儀禮周官謂周禮也士冠禮宰告曰質明行事鄭云質正也許所據作晢明以戴記禮器昏義㒳言質明推之戴記多从今文則知質明今文晢明古文也鄭不曡古文者畧也﹞\n【曉】朙也﹝此亦謂旦也俗云天曉是也引伸爲凡明之偁方言黨曉哲知也楚謂之黨或曰曉齊宋之間謂之哲﹞从日堯聲﹝呼鳥切二部曉昕二篆鉉本奪而綴于末今依鍇本﹞\n【昕】且朙也﹝小徐本作旦也明也韵會作旦明也今正爲且明文王世子大昕鄭云早昧爽也是昕即䢅而未旦也士昏禮記曰凡行事必用昏昕齊風東方未晞顚倒裳衣傳曰晞明之始𦫵按蒹葭湛露傳皆云晞乾也此云明之始𦫵則當作昕無疑昕與晞各形各義而昕讀同希因誤爲晞耳﹞日將出也﹝按此亦言且明而不次諸晢篆之前者正謂昧爽於旦猶遠昕於旦僅一閒耳故毛云明之始𦫵許先列晢曉篆而以昕足之﹞从日斤聲讀若希﹝斤聲而讀若希者文微二韵之合齊風是以與衣韵也今讀許斤切則又合乎冣初古音矣十三部○說文讀若希見文王世子音義鍇作讀若忻非鄭注樂記訢讀爲熹是其理也﹞\n【昭】日朙也﹝引伸爲凡明之偁廟有昭穆昭取陽明穆取陰幽皆本無正字叚此二字爲之自晉避司馬昭諱不敢正讀一切讀上饒反而陸氏乃以入經典釋文陋矣又別製佋字注云廟昭穆父爲佋南面子爲穆北面从人召聲此冣爲不通昭穆乃鬼神之偁其字當从示而从人何也無識者又取以入說文人部中其亂名改作有如此者今人部刪佋﹞从日召聲﹝止遙切二部﹞\n【晤】朙也﹝晤旳晄曠四篆不必專謂日之明然莫明于日故四字皆从日而廁于此也晤者启之明也心部之悟㝱部之寤皆訓覺覺亦明也"},
{"n":"306-2","t":"同聲之義必相近﹞从日吾聲﹝五故切五部﹞詩曰晤辟有摽﹝邶風文今詩作寤此篇云耿耿不寐云我心匪石云如匪澣衣則當作寤訓覺晤其叚借之字也﹞\n【旳】朙也﹝旳者白之明也故俗字作的漢魯峻𥓓曰永傳啻齡㬇矣旳旳引伸爲䠶旳﹞从日勺聲﹝都歷切古音在二部詩發彼有勺叚勺爲旳字﹞易曰爲旳顙﹝說卦傳文旳顙白顚也馬部又有馰篆云馬白頟也引易馬馰顙疑馰後出非古﹞\n【晃】朙也﹝各本篆作晄篇韵皆云晃正晄同今正晃者動之明也凡光必動會意兼形聲字也楊雄賦北熿幽都李善云熿與晃音義同﹞从日灮聲﹝胡廣切十部﹞\n【曠】朙也﹝廣大之明也會意兼形聲字也引伸爲虛空之偁﹞从日廣聲﹝苦謗切十部﹞\n【旭】日旦出皃﹝邶風旭日始旦傳曰旭者日始出謂大昕之時旭與曉雙聲釋訓曰旭旭蹻蹻憍也郭云皆小人得志憍蹇之皃此其引伸叚借之義也今詩旭旭作好好同音叚借字也﹞从日九聲讀若好﹝好各本作勖誤今依詩音義訂按音"},
{"n":"306-3","t":"義云許玉反徐又許九反是徐讀如朽朽即好之古音朽之入聲爲許玉反三讀皆於九聲得之不知何時許九誤爲許元集韵類篇皆云許元切徐邈讀今之音義又改元爲袁使學者求其說而𣃔不能得矣大徐許玉切三部﹞一曰朙也﹝此別義也明謂日之明引伸爲凡明之偁﹞\n【晉】進也﹝周易．彖傳曰晉進也以曡韵爲訓凡進皆曰晉難進亦曰晉周禮凡田王提馬而走諸侯晉是也禮古文周禮故書皆叚晉爲箭﹞日出而萬物進﹝故其字从日﹞从日从臸﹝臸者到也以日出而作會意隷作晉即刃切十二部﹞易曰朙出地上㬜﹝此引易象傳文以證从日之意也﹞\n【暘】日出也﹝洪範八庶徵曰雨曰暘某氏云雨以潤物暘以乾物祭義夏后氏祭其闇殷人祭其陽周人祭日以朝及闇鄭云闇昏時也陽讀爲曰雨曰暘之暘謂日中時也朝日出時也暘之義當从鄭孟子秋陽以㬥之亦當作秋暘﹞从日昜聲﹝與章切十部﹞虞書曰曰暘谷﹝虞書宋本葉本如是他本作商非也各本少一曰字今補虞書當作唐書說見禾部此古文尙書堯典文也﹞\n【晵】雨而晝夝也﹝晵之言闓也夝者雨而夜除星見也雨而晝除見日則謂之晵晵亦謂之夝﹞从日？省聲﹝康禮切十五部按集韵又輕甸切語之轉也今蘇州俗語云晵晝不是好晴正作此音﹞\n【晹】日覆雲暫見也﹝覆雲者揜於雲暫見者倏見也此與目部䁑義畧同﹞从日易聲﹝羊益切十六部按當施隻切﹞\n【昫】日出𥁕也﹝𥁕各本作溫今正詳水部昫與火部煦義畧同樂記煦嫗淮南書作昫嫗廣韵直以爲一字周禮注曰司馬法旦明𡔷五通爲發昫是知主初日出言也﹞从日句聲﹝火于切又火句切古音在四部﹞北地有昫衍縣﹝見前書地理志今甘肅寧夏府靈州東南花馬池境有昫衍廢縣是也俗譌作胊衍非﹞\n【晛】日見也﹝毛詩見晛曰消毛云晛日氣也韓詩曣晛聿消韓云曣晛日出也二解義相足日出必有溫氣也廣雅釋詁云曣㬗煗也曣㬗即韓詩之曣晛煗即毛日氣之說荀卿非相篇引詩作宴然宴然即曣㬗也宴晏曣古通用玉篇曰㬗同晛﹞从日見﹝形即義﹞見亦聲﹝胡甸切十四部﹞詩曰見晛曰消﹝小雅角弓文﹞\n【晏】天淸也﹝楊雄羽獵賦曰天淸日晏李引許淮南子注曰晏無雲之處也漢天文志曰日餔時天星晏星即今之晴字淮南書鶤日知晏陰蝔知雨晏對陰而言如淳注郊祀志云三輔謂日出淸濟爲晏按郊祀之晏溫封禪書作曣㬈猶氤氲也郊祀志字異而義同如淳以日出淸霽釋之謂晏而溫是爲異非是晏之言安也古晏安通用故今文堯典晏晏古文作安安左傳安孺子古今人表作晏孺子﹞从日安聲﹝烏諫切十四部﹞\n【㬫】星無雲也﹝姚氏鼐曰星即夝字按日閒雨除亦曰夝無雲謂晴而無雲也晴容有有雲者其字亦作曣毛詩見晛曰消韓詩作曣晛聿消劉向上封事引之師古注云曣無雲也今漢書譌舛不可讀韓詩釋曣晛爲日氣許注淮南釋晏爲無雲此以天淸釋晏以晴無雲釋㬫言各有當不以音義相近而淆之也一說星無雲謂星而無雲如雨部云風雨土謂風而雨土也詩星言夙駕韓云星晴也即許星而無雲之說﹞从日燕聲﹝於甸切十四部﹞\n【景】日"},
{"n":"307-2","t":"灮也﹝日字各本無依文𨕖張孟陽七哀詩注訂火部曰光者明也左傳曰光者遠而自他有燿者也日月皆外光而光所在處物皆有陰光如鏡故謂之景車舝箋云景明也後人名陽曰光名光中之陰曰影別製一字異義異音斯爲過矣爾雅毛詩皆曰景大也其引伸之義也﹞从日京聲﹝居影切古音在十部讀如姜﹞\n【晧】日出皃﹝謂光明之皃也天下惟絜白者冣光明故引伸爲凡白之偁又改其字从白作皓矣﹞从日吿聲﹝胡老切古音在三部﹞\n【暤】晧旰也﹝晧鍇本作暤集韵類篇从之晧旰謂絜白光明之皃旰同日出光倝倝之倝非下文訓晩之旰也漢書上林賦采色澔旰史記作澔旰靈光殿賦澔澔涆涆曹植七啟云丹旗燿野戈殳晧旰此可證晧旰之爲古語古者大暤少暤葢皆以德之明得偁俗作大昊少昊晧旰雙聲字﹞从日皋聲﹝胡老切古音在三部俗从白作皞﹞\n【𣋓】灮也﹝也當作皃字之誤思元賦舊注云曄光皃漢書敘傳云世宗曄曄吳都賦云飾赤烏之韡曄﹞从日𠌶﹝鍇本日在𠌶上玉篇曰說文作曅大徐日在旁非也筠輒切八部﹞\n【暈】灮也﹝按光也二字當作日光氣也四字篆體暉當作暈周禮暈作煇古文叚借字眡？掌十煇之法以觀妖祥辨吉凶一曰？二曰象三曰鑴四曰監五曰闇六曰瞢七曰彌八曰敘九曰隮十曰想鄭司農云煇謂日光炁也按日光氣謂日光捲結之氣釋名曰暈捲也氣在外捲結之也日月皆然孟康曰暈日旁氣也篆體日在上或移之在旁此篆遂改爲暉改其訓曰光與火部之煇不別葢淺者爲之乃致鉉以暈爲新附篆矣﹞从日軍聲﹝軍者圜圍也此以形聲包會意王問切十三部大徐許歸切非﹞\n【旰】晚也﹝襄十四年左傳杜注曰旰晏也﹞从日干聲﹝古案切十四部﹞春秋傳曰日旰君勞﹝昭十二年左氏傳文今本勞作勤﹞\n【暆】日行暆暆也﹝史記屈原賈生列傳曰庚子日施兮服集予舍施即說文暆字也暆暆迆邐徐行之意暆暆猶施施詩毛傳曰施施難進之意﹞从日施聲﹝弋支切十六十七部﹞樂浪﹝音洛狼﹞有東暆縣﹝樂浪郡東暆見地理志樂浪今朝鮮國地東暆故城未聞魚部云東暆輪鰅魚﹞讀"},
{"n":"308","t":"如酏﹝三字當在施聲之下﹞\n【晷】日景也﹝上文云景光也渾言之此云晷日景也不云日光析言之也以其陰別於陽即今之影字也左傳謂之蔭云趙孟視蔭釋名曰晷規也如規畫也此謂以表度日大雅既景乃岡傳云考於日景參之高岡﹞从日咎聲﹝居洧切古音在三部﹞\n【𣅦】日在西方時側也﹝蒙上日景言之日在西方則景側也易曰日中則昃孟氏易作稷穀梁春秋經戊午日下稷古文叚借字﹞从日仄聲﹝此舉形聲包會意隷作昃亦作𣅳小徐本夨部又出𣅳字則複矣夫製字各有意義晏景晷旱之日在上皆不可易也日在上而干聲則爲不雨日在旁而干聲則爲晩然則？訓爲日在西方豈容移日在上形聲之內非無象形也阻力切一部﹞易曰日仄之離﹝離九三爻辭﹞\n【晩】𦱤也﹝莫者日且冥也从日在茻中見茻部引伸爲凡後之偁﹞从日免聲﹝無遠切十四部﹞\n【昏】日冥也﹝冥者窈也窈者深遠也鄭目錄云士娶妻之禮以昏爲期因以名焉必以昏者陽往而陰來日入三商爲昏引伸爲凡闇之偁﹞从日氐省氐者下也﹝氐部曰氐者至也其引伸之義則爲下故此云氐者下也上部云下者氐也目部云氐目即低目人部無低字昏字於古音在十三部不在十二部昏聲之字？亦作蚊？亦作㞶？亦作忞昏古音同文與眞臻韵有斂侈之別字从氐省爲會意絕非从民聲爲形聲也葢隷書淆亂乃有从民作昬者俗皆遵用唐人作五經文字乃云緣廟諱偏傍準式省从氏凡汦昏之類皆从氏以昏類泯其亦傎矣呼昆切䰟韵者文韵之音變﹞一曰民聲﹝此四字葢淺人所增非許本書宜刪凡全書內昏聲之字皆不从民有从民者譌也﹞\n【曫】日且昏時也﹝且各本作旦今正昏訓冥𦱤訓日且冥則曫即𦱤也曫之言蠻也蠻者文皃日將入而色有異也﹞从日䜌聲讀若新城䜌中﹝䜌他書作蠻地理志河南郡新城下蠻中故戎蠻子國也郡國志河南郡新城有鄤聚古鄤氏今名蠻中左傳昭十六年楚子誘戎蠻子殺之杜云河南新城縣東南有蠻城水經注伊水篇曰新城縣故蠻子國也縣有鄤聚今名蠻中漢新城故城在今河南河南府洛陽縣南今左穀皆作蠻公羊作曼劉昭引左傳作鄤曫音如蠻集韵謨還切者是大徐洛官切非也十四部﹞\n【晻】不朙也﹝北征賦日晻晻其將暮漢書元帝紀三光晻昧南都賦晻暧蓊蔚吳都賦旭日晻㫲凡言晻藹謂陰翳也蜀都賦作菴藹﹞从日奄聲﹝烏敢切八部﹞\n【暗】日無光也﹝集韵類篇皆以晻暗爲一字依許則義各殊明之反當用晻暗主謂日無光眡？掌十煇之灋五曰闇鄭司農云闇日月食也暗者正字闇者叚借字也引伸爲凡深沈不明之偁﹞从日音聲﹝烏紺切古音在七部﹞\n【晦】月盡也﹝朔者月一日始蘇朢者月滿與日相望似朝君字皆从月月盡之字獨从日者明月盡而日如故也日如故則月盡而不盡也引伸爲凡光盡之偁僖十五年春秋經晦震夷伯之廟公羊曰晦晝冥也穀梁曰晦冥也杜注左云與凡書晦同爾雅曰霿謂之晦﹞从日每聲﹝荒內切十五部﹞\n【𣉘】埃𣉘﹝逗曡韵字﹞日無光也﹝埃𣉘猶靉靆也通俗文雲覆日謂之靉靆﹞从日能聲﹝奴代切一部﹞\n【曀】天陰沈也﹝各本作陰而風"},
{"n":"308-3","t":"也今正攷開元占經引作天地陰沈也大平御覽引作天陰沈也邶風曰終風且曀爾雅毛傳皆云陰而風曰曀釋名曀翳也言雲氣晻翳日光使不明也小爾雅曀冥也曀主謂不明爾雅毛傳因詩句兼風言耳故許易之陰沈當作𩃬霃﹞从日壹聲﹝於計切古音在十二部﹞詩曰終風且曀\n【旱】不雨也从日干聲﹝乎旰切十四部﹞\n【㫐】望遠合也﹝合者望遠則其形不分其色不分其小大高下不分是也與杳字義略相近﹞从日匕﹝會意﹞匕﹝逗﹞合也﹝匕何以訓合比之省也猶會下云曾益也曾何以訓益增之省也是亦許書言叚借之一也㫐何以省比有昆字在也﹞讀若窈窕之窈﹝窈古讀如黝音轉如杳烏皎切二部﹞\n【昴】白虎宿星﹝召南傳曰昴畱也古謂之昴漢人謂之畱故天官書言昴律書直言畱毛以漢人語釋古語也元命包云昴六星昴之言畱物成就繫畱此昴亦𧦝畱之義也﹞从日丣聲﹝丣古音讀如某丣古文酉字字別而音同在三部雖同在三部而不同紐是以丣聲之劉畱𦕼桺？駵？𦯄？爲一紐卯聲之昴爲一紐古今音讀皆有分別丣聲之不讀莫飽切猶卯聲之不讀力九切也惠氏棟因毛傳之語謂？必當从丣其說似是而非王氏鳴盛尙書後案襲之非也莫飽切古音在三部﹞\n【曏】不久也﹝士相見禮曰曏者吾子辱使某見請還贄於將命者注云曏曩也按禮注曏字或作鄕今人語曰向年向時向者即曏字也又曰一晌曰半晌皆是曏字之俗﹞从日鄕聲﹝許㒳切十部﹞春秋傳曰曏役之三月﹝僖卄八年左氏傳文曏猶前也城濮之役在四月前乎此役之三月正與不久之義合杜作鄕云鄕猶屬也殊誤﹞\n【曩】曏也﹝釋言文左傳曰曩者志入而巳今則怯也晉語曰曩而言戲乎莊子曰曩子行今子止﹞从日襄聲﹝奴朗切十部﹞\n【昨】絫日也﹝絫鉉本作壘誤鍇本作累絫累正俗字古書積累字皆作絫厽部云絫者增也絫日謂重絫其日也廣韵云昨日隔一宵也周禮司尊彝叚昨爲酬酢字﹞从日乍聲﹝在各切五部﹞\n【暇】閒也﹝各本作閑俗字也今正酒誥曰不敢自暇自逸古多借假爲暇周書多方天惟須夏之子孫鄭云夏之言假大雅皇矣周頌武二箋皆作須假而孔本作暇孫卿子其爲人也多假日其出人不遠也賈逵國語注假閒也登樓賦𦕼假日以銷憂李善云假或爲暇引楚辭𦕼暇日以消時可見古假暇通用假訓大故包閒暇之義匡謬正俗似未識此意﹞从日叚聲﹝胡嫁切古音在五部﹞\n【暫】不久也﹝左傳婦人暫而免諸國今俗語云霎時閒即此字也﹞从日斬聲﹝藏濫切八部﹞\n【昪】喜樂皃﹝小雅弁彼鸒斯傳曰弁樂也此昪之叚借也釋詁詩序皆云般樂也般亦昪之叚借也古三字同音盤故相叚借如此昪其正字而尠用之者﹞从日﹝从日者熙熙如春登臺之意﹞弁聲﹝皮變切十四部﹞\n【昌】美言也﹝咎繇謨曰禹拜昌言今文尙書作黨趙注孟子引尙書禹拜黨言逸周書祭公解拜手稽首黨言張平子𥓓黨言允諧劉寛𥓓對策嘉黨皆昌言字之叚借也至於讜言亦見漢人文字字林讜言美言也此又因黨言而爲之言傍謂之正俗字可﹞从日从曰﹝會意取縣諸日月不刊之意也不入曰部者日至尊也尺良切十部﹞一曰日光也﹝裴松之引易運期讖曰㒳日並光日居午㒳日昌字圖讖說字多不合本義裴引孝經中黃讖𣍘爲日載東曹字亦本从曰非从日葢昌之本義訓美言引伸之爲凡光盛之偁則亦有訓爲日光者日光袛爲餘義例所不載一曰日光也五字恐魏時因許昌之說而妄增之﹞詩曰東方昌矣﹝齊風東方明矣朝既昌矣傳曰東方明則夫人纚筓而朝朝巳昌盛則君聽朝云朝巳昌盛與美言之義相應許幷二句爲一句當由轉寫筆誤﹞\n【𣅊】籒文\n【暀】光美也﹝釋詁曰暀暀皇皇美也按暀見爾雅而不見他經泮水箋云皇皇當作暀暀暀暀猶往往也此易皇爲暀復訓暀爲往以作暀而後可訓往也少儀祭祀之儀齊齊皇皇注云皇皇讀爲歸往之往皇氏云謂心所繫往此處鄭不讀爲暀徐先民於況反非是﹞从日往聲﹝此舉形聲包會意謂往者衆也於放切十部﹞\n【昄】大也﹝大雅土宇昄章釋詁毛傳皆曰昄大也﹞从日反聲﹝補綰切十四部﹞\n【昱】日朙也﹝日明各本作明日今依衆經音義及玉篇訂大玄曰日以昱乎"},
{"n":"309-3","t":"晝月以昱乎夜注云昱明也日無日不明故自今日言下一日謂之明日亦謂之昱日昱之字古多叚借翌字爲之釋言曰翌明也是也凡經傳子史翌日字皆昱日之叚借翌與昱同立聲故相叚借本皆在緝韵音轉又皆入屋韵劉昌宗讀周禮翌日乙丑音育是也俗人以翌與翼形相似謂翌即翼同入職韵唐衞包改尙書六翌皆爲翼而昱日之義廢矣朙部？下曰翌也翌當爲昱？从亡明晝夜之道亡明而明復矣昱之義引伸爲凡明之偁故顧命翌室某氏曰明室三輔決錄注釋左馮？曰馮盛也翊明也翊即翌﹞从日立聲﹝余六切古音在七部﹞\n【㫱】𥁕溼也﹝𥁕各本作溫今正說詳水部溫而生溼故其字从日﹞从日赧省聲﹝溫溼生黴亦有色赤者未必不从赤會意也集韵類篇㫱㬄小赤也﹞讀與赧同﹝女版切十四部﹞\n【暍】傷暑也﹝北山經北嚻之山鳥名𪄀𪃑食之巳暍按今俗語謂？蒸之曰暍聲如遏即此字﹞从日曷聲﹝於歇切十五部﹞\n【暑】𤍽也﹝暑與熱渾言則一故許以熱訓暑析言則二故大雅溫隆蟲蟲毛云溫溫而暑隆隆而雷蟲蟲而熱也暑之義主謂溼熱之義主謂燥故溽暑謂溼暑也釋名曰暑煑也如水煑物也熱爇也如火所燒爇也﹞从日者聲﹝舒吕切五部﹞\n【㬮】安㬮﹝逗曡韵字也﹞𥁕也﹝𥁕各本作溫今正說詳水部安㬮猶溫存也二字皆平聲廣雅云暍㬮煗也安作暍語之轉耳巾部云讀若水溫㬮則安亦作溫﹞从日難聲﹝奴案切十四部按廣韵集韵類篇㬮皆讀平聲入山韵玉篇㬮亦奴達切平則二字皆平去則二字皆去入則二字皆入是之謂曡韵﹞\n【㬎】衆微杪也从日中視絲﹝此九字廣韵作衆明也微妙也从日中視絲十一字疑當作衆明也从日中見絲絲𢼸眇也𢼸者今之微字眇者今之妙字玉篇亦作妙日中視絲衆明察及微妙之意﹞古文㠯爲顯字﹝顯爲頭明飾㬎爲日中見微妙則經傳顯字皆當作㬎㬎者本義顯者叚借載籍既皆作顯乃謂古文作㬎爲叚借矣故曰古文以爲顯字頁部顯下曰从頁㬎聲是則㬎之讀如顯可知呼典切﹞或曰衆口皃讀若唫唫﹝此別一義也讀若唫唫當作讀若口唫之唫轉寫譌奪耳巨錦切○集韵不得其句乃於寢韵云㬎者絮中小繭渠飮切﹞或㠯爲繭﹝句謂或用爲繭字也其字从絲故或用爲繭字﹞繭者絮中往往有小繭也﹝蒙繭而釋之必釋之者此繭不同糸部訓蠶衣之繭也亦蠶衣之義之引伸也釋名云繭者幕也貧者著衣可以幕絡絮也或謂之牽離煑熟爛牽引使離散如緜然也牽離即糸部之繫𦃇繫𦃇一名惡絮繫牽奚切𦃇郎兮切與牽離爲一語之轉絓字下亦云繭滓也一名絓頭一名牽離按此葢繅絲之餘滓亦可𧚌衣而中有纇結故云絮中歷歷有小繭繭之言結也釋名則謂可以煑爛牽引幂之絮外說無不合以㬎爲此繭則㬎古典切七部○巳上三義畫然三音大徐總曰五合切非也惟苐二義讀若唫也故濕水字从之爲聲﹞\n【㬥】晞也﹝攷工記晝㬥諸日孟子一日㬥之引伸爲表㬥㬥露之義與？部？義別凡？疾？虐？虎皆？部字也而今隷一之經典皆作暴難於諟正﹞从日出𠬞米﹝日出而竦手舉米曬之合四字會意玉篇步卜切五經文字捕沃切廣韵蒲木切大徐薄報切非也三部﹞\n【"},
{"n":"310-2","t":"𣋴】古文㬥从日麃聲\n【曬】㬥也﹝漢中山靖王傳白日曬光幽隱皆照﹞从日麗聲﹝曬與釃同意散其光也所智切音變則所賣切十六部﹞\n【暵】乾也﹝乾上當有日字乾者上出也凡物乾者必上溼者必下王風傳曰暵菸皃周禮旱暵之事鄭云暵熱氣也皆引伸之義也﹞耕㬥田曰暵﹝㬥田曰暵因之耕㬥田曰暵齊民要術論耕曰寧燥不溼燥雖耕塊一經得雨地則粉解溼耕堅垎數年不佳垎胡格反﹞从日𡏳聲﹝同一堇聲而謹殣入十三部漢暵難則入十四部且隷易其字从葢部分甚相近故也呼旰切﹞易曰燥萬物者莫暵乎火﹝依韵會所據小徐本訂說卦傳文今易作熯﹞\n【晞】乾也﹝元應書引作日乾曰晞小雅湛湛露斯匪陽不晞傳曰陽日也晞乾也陽日也者謂陽即暘之叚借也方言膊曬晞㬥也㬥五穀之類秦晉之閒謂之曬東齊北燕海岱之郊謂之晞又曰晞燥也﹞从日希聲﹝香衣切十五部﹞\n【昔】乾肉也﹝周禮腊人掌乾肉凡田獸之脯腊膴胖之事鄭云大物解肆乾之謂之乾肉若今涼州烏翅矣腊小物全乾者鄭意大曰乾肉小曰腊然官名腊人則大物亦偁腊也故許渾言之﹞从殘肉﹝謂？也象形﹞日㠯晞之﹝昨之殘肉今日晞之故从日鄭注腊人云腊之言夕也此可證周禮故作昔字後人改之？者古文籒文增肉作？於義爲短昔肉必經一夕故古叚昔爲夕穀梁經辛卯昔恆星不見左傳爲一昔之期列子昔昔夢爲君皆是又引伸之則叚昔爲昨又引伸之則以今昔爲今古矣今古之義盛行而其本義遂廢凡久謂之昔周禮昔酒鄭云今之酋久白酒周語厚味實腊毒韋云腊亟也讀若酋昔酒焉味厚者其毒亟也韋意久與亟義相成積之久則發之亟思積切古音在五部﹞與俎同意﹝爼从半肉且薦之？从殘肉日晞之其作字之？同也故曰同意﹞\n【𦠡】籒文从肉﹝今隷作腊專用諸脯腊﹞\n【暱】日近也﹝日謂日日也皆日之引伸之義也釋詁小雅傳皆云暱近也左傳不義不暱非其私暱誰敢任之﹞从日匿聲﹝舉形聲包會意尼質切古音在一部魚力切﹞春秋傳曰私降暱燕﹝昭卄五年左傳文今本作昵﹞\n【昵】或从尼作﹝攷工記凡昵之類不能方故書昵或作樴或爲䵑杜子春讀爲不義不昵之昵按古文叚尼爲昵古文尙書典祀無豐於尼釋詁云即尼也孫炎曰即猶今也尼近也郭樸引尸子悅尼而來遠釋文引尸子不避遠尼自衞包改尙書作昵宋開寶閒又改釋文而古文之讀不應爾雅矣﹞\n【暬】日狎習相嫚也﹝嫚者侮易也小雅曾我暬御傳云暬御侍御也楚語居寢有暬御之箴韋云暬近也暬與褻音同義異今則褻行而暬廢矣﹞从日𡎐聲﹝各本篆作暬埶聲作執聲五經文字亦誤今正私列切十五部﹞\n【㫘】不見也从日否省聲﹝此字古籍中未見其訓云不見也則於从日無涉其音云否省聲則與自來相傳密音不合且何不云不聲也以理求之當爲不日也从不日王風曰不日不月謂不知其旋反之何日何月即上章之不知其期也大雅不日成之箋云不設期日今俗謂不遠而不定何日亦曰不日即形即義許書有此例如止戈爲武日見爲晛是也其音美畢切者葢謂遠不可期則讀如蔑近不可期則讀如密也"},
{"n":"311-1","t":"自讀許書者不解而妄改其字或改作？廣韵改作？意欲與𧠨之俗字作覓者比附爲一十一部﹞\n【昆】同也﹝夏小正昆小蟲傳曰昆者衆也由䰟䰟也者動也小蟲動也王制昆蟲未蟄鄭曰昆明也明蟲者得陽而生得陰而藏以上數說兼之而義乃僃惟明斯動動斯衆衆斯同同而或先或後是以昆義或爲先如昆弟是也或爲後如昆命元龜釋言昆後也是也羽獵賦噍噍昆鳴﹞从日从比﹝从日者明之義也亦同之義也从比者同之義今俗謂合同曰渾其實當用昆用㮯古渾切十三部﹞\n【晐】兼晐也﹝吳語一？嫡女執箕帚以晐姓於王宫韋云晐僃也姓庶姓引曲禮納女於天子曰備百姓廣雅晐皆咸也按此晐備正字今字則該賅行而晐廢矣莊子淮南作賅今多作該﹞从日﹝日者天下所大同也故从之﹞亥聲﹝古哀切一部﹞\n【普】日無色也﹝此義古籍少用衣部袢下曰無色也讀若暜㒳無色同讀是則暜之本義實訓日無色今字借爲溥大字耳今詩溥天之下孟子及漢人引詩皆作普天趙岐曰普徧也﹞从日竝聲﹝小徐本如此韵會同"},
{"n":"311-2","t":"竝古音同傍暜从竝聲又轉人虞模部袢讀若暜知暜古音亦讀若伴以雙聲爲用也滂古切五部﹞\n文七十重六\n【旦】朙也﹝明當作朝下文云朝者旦也二字互訓大雅板毛傳曰旦明也此旦引伸之義非其本義衞風信誓旦旦傳曰信誓旦旦然謂明明然也﹞从日見一上一地也﹝易曰明出地上㬜得案切十四部﹞凡旦之屬皆从旦\n【曁】日頗見也﹝頗頭偏也頭偏則不能全見其面故謂事之略然者曰頗日頗見者見而不全也釋言曰暨不及也此其引伸之義？部曰臮者衆與詞也引唐書臮咎繇臮之叚借多作洎作曁公羊傳曰會及暨皆與也曁猶曁曁也按曁曁猶幾幾爾雅所謂不及也﹞从旦既聲﹝其冀切十五部既小食也日不全見故取其意亦舉形聲包會意﹞\n文二\n【倝】日始出﹝始式吏切﹞光倝倝也从旦㫃聲﹝古案切十四部﹞凡倝之屬皆从倝\n【𠐱】闕且从三日在㫃中﹝按此葢倝籒文也汗𥳑朝作？翰作？亦可證矣闕且二字當作籒文二字从三日在㫃中則篆體？下不當有一也﹞\n【朝】旦也﹝旦者朝也以形聲會意分別庸風崇朝其雨傳云崇終也從旦至食時爲終朝此謂至食時乃終其朝其實朝之義主謂日出地時也周禮春見曰朝注曰朝猶朝也欲其來之早毛詩叚輖爲朝周南惄如輖飢傳云輖朝也此謂叚借也﹞从倝舟聲﹝陟遙切二部按舟聲在三部而與二部合音冣近毛詩以周聲之調輖爲朝則朝非不可讀如舟也﹞\n文三﹝當云文二重一\n【㫃】旌旗之游㫃蹇之皃﹝旌旗者旗之通偁旌有羽者其未有羽者各舉其一以該九旗也王逸九歌注云偃蹇舞皃大人賦說旌旗曰掉拮撟以偃蹇張揖曰偃蹇高皃﹞从屮曲而𡍮下"},
{"n":"312","t":"㫃相出入也﹝此十一字當作从屮曲而下？者游从入游相出入也十五字从屮者與豈？屵同意謂杠首之上見者曲而下垂者象游游相出入者謂从風往復如一出一入然故从入大徐云此字从屮下垂當只作？相承多一畫玉裁謂从屮謂竿首下垂謂游也鼎臣殊誤會﹞讀若偃﹝於幰切十四部﹞古人名㫃字子游﹝晉有籍偃荀偃鄭有公子偃駟偃孔子弟子有言偃皆字游今之經傳皆變作偃偃行而㫃廢矣﹞凡㫃之屬皆从㫃\n【】古文㫃字象旌旗之游及㫃之形﹝此小徐本也大徐作象形及象旌旗之游皆不可通其篆形各本古文與上小篆文皆不可分別惟小徐本牽連其上端略異與古文四聲韵及汗簡合此等不能強爲之說或曰當是㫃古文以爲偃字七字之誤﹞\n【旗】熊旗五游㠯象伐星﹝五鄭本攷工記作六熊旗六游以象伐也司常職曰熊虎爲旗注曰畫熊虎者鄕遂出軍賦象其守猛莫敢犯也伐屬白虎宿與參連體而六星按記不言虎者舉熊以包虎﹞士卒㠯爲"},
{"n":"312-1","t":"期﹝期旗曡韵釋名曰熊虎爲旗軍將所建象其猛如虎與衆期之於下也﹞从㫃其聲﹝渠之切一部﹞周禮曰率都建旗﹝司常職文今周禮率作師師者帥之誤樂師注曰故書帥爲率然則許作率都者故書鄭作帥都者今書也聘禮注曰古文帥皆作率毛詩率時農夫韓詩作帥見文𨕖注大司馬職仲秋敎治兵軍吏載旗﹞\n【旐】龜蛇四游㠯象營室﹝攷工記文也司常掌九旗之物名龜蛇爲旐鄭云畫龜蛇者象其扞難避害也爾雅曰緇廣充幅長㝷曰旐是則九旗之帛皆用絳惟旐用緇攷工記注曰營室玄武宿與東辟連體而四星故旐四游營室一名水左傳云水昏正而栽是一名定詩定之方中是也﹞攸攸而長也﹝小徐作悠悠今正古悠長字皆作攸攸攸而長故謂之旐攸旐音近以曡韵釋之也旐何以著其長以有繼旐之旆故也孫炎云帛續旐末亦長㝷二㝷則長丈六尺故獨長也﹞从㫃兆聲﹝治小切二部﹞周禮曰縣鄙建旐﹝司常職文大司馬職仲秋敎治兵郊野載旐﹞\n【旆】繼旐之旗也﹝旗者旌旗之總名下文云旗有衆鈴旗曲柄旗旖施皆是爾雅繼旐曰旆郭云帛續旐末爲燕尾者何休注公羊云繼旐如燕尾曰旆釋名云旆以帛繼旐末也小雅帛旆央央毛曰帛旆繼旐者也按帛葢用絳﹞沛然而？﹝沛旆曡韵引伸爲凡垂之偁出車傳曰旆旆旒垂皃左傳昭十三年曰八月辛未治兵建而不旆壬申復旆之杜云建立旌旗不曳其旆旆游也按不旆者卷而不垂旆之者垂之也定四年晉人假羽旌於鄭鄭人與之明日或旆以會亦是垂旒之義大雅荏菽旆旆傳曰旆旆然長也沛然而垂則長故毛云爾也又旆爲旗幟之總名如左傳狐毛設二旆而退之晉亡大旆之左旃是也又假茷爲旆如左傳綪茷即蒨旆詩帛茷央央即帛旆是也亦有與末通用者士喪禮書銘於末曰某氏某之柩注曰今文銘皆爲名末爲旆﹞从㫃？聲﹝蒲葢切十五部﹞\n【旌】游車載旌﹝司常職文注云游車木路也王以田以鄙﹞析羽注旄首也﹝司常職曰析羽爲旌爾雅釋天曰注旄首曰旌李巡注爾雅曰以氂牛尾著旌首郭云載旄於竿頭如今之幢亦有旒鄭注周禮云全羽析羽"},
{"n":"312-3","t":"皆五采繫之於旞旌之上所謂注旄於干首也周禮舉羽以晐旄爾雅舉旄以晐羽許鄭則兼舉之合周禮爾雅以立文鄭云明堂位曰夏后氏之緌緌以旄牛尾爲之綴於橦上所謂注旄於干首者葢夏后氏但用旄牛尾周人加用析羽夏時徒緌不旒周人則注羽旄而仍有縿旒先有旄首而後有析羽注之故許云析羽注旄首孫炎云析五采羽注旄上也孫郭皆云其下亦有旒縿庸風孑孑干旄傳云孑孑干旄之皃注旄於干首大夫之旃也此可證大常旂旃𣃦旗旟旐七者皆得注羽旄於首矣左傳言晉人假羽旌於鄭言范宣子假羽旌於齊則在春秋時諸侯少有此者﹞所㠯精進士卒也﹝精旌曡韵釋名曰旌精也有精光也引伸爲凡表異之偁﹞从㫃生聲﹝子盈切十一部﹞\n【旟】錯革鳥其上﹝鳥上各本有畫字妄人所增攷韵會所據小徐本無此字今刪司常職曰鳥隼爲旟爾雅曰錯革鳥曰旟小雅毛傳曰鳥章錯革鳥爲章也李巡云錯革鳥者以革爲之置於旐端孫炎云錯置也革急也言畫急疾之鳥於縿周官所謂鳥隼爲旟者矣郭云此謂合剝鳥皮毛置之竿頭即禮記云載鴻及鳴鳶三人釋革各不同許仍爾雅原文許意大約於孫說無異鄭注周禮云畫日月畫交龍畫熊虎鳥隼龜蛇是則鄭之說錯革鳥謂畫鳥隼孫說所本也許云其上者謂畫於正幅高處﹞所㠯進士衆﹝小雅大人占之旐維旟矣室家溱溱傳云溱溱衆也旐旟所以聚衆也﹞旟旟﹝宋本集韵皆曡旟字﹞衆也从㫃與聲﹝按此八字當作从㫃从與與與衆也與亦聲十一字轉寫譌舛耳楚箋云與與蕃廡皃旟从與會意以諸切五部﹞周禮曰州里建旟﹝司常職文大司馬仲秋敎治兵百官載旟﹞\n【旂】旗有衆鈴﹝爾雅曰有鈴曰旂司常職曰交龍爲旂許偁爾雅不偁周禮者錯見其說欲學者互攷也畫交龍於正幅一𦫵一降象諸侯𦫵朝下復也周頌曰龍旂陽陽和鈴央央傳云鈴在旂上李巡云以鈴著旐端郭樸云縣鈴於竿頭按李說近是惟羽旄注竿首鈴非注竿首之物也左傳鍚鸞和鈴昭其聲也杜云鈴在旂李云以鈴著旐端公羊疏左傳疏同周頌疏旐作旒誤云旐者旐亦旗正幅之通偁﹞㠯令衆也﹝令鈴與旂曡韵令古音如"},
{"n":"313-1","t":"鄰﹞从㫃斤聲﹝渠希切按古音如芹十三部此不偁諸侯建旂者亦錯見﹞\n【旞】導車所載﹝各本作所以載今依御覽訂司常職曰道車載旞斿車載旌注云道車象路也王以朝夕燕出入按道導字異許鄭所據不同金氏榜曰九旗王建大常諸侯建旂孤卿建旜大夫士建物師都建旗州里建旟縣鄙建旐此七旗葢無羽賓祭之所用也其曰旞曰旌則以有羽爲異道車謂象路斿車謂革路木路變路言車關孤卿大夫士也旞旌皆張縿幅屬旒焉畫於縿如日月以下旜與物不畫夏采以乘車建𧞸復於四郊𧞸當爲旞說文旞亦作？因譌而爲𧞸復者求之平生常所有事之處故以道車朝夕燕出入者建旞以復襍記諸侯死於道以其綏復又曰大夫士死於道以其綏復綏皆旞之譌言其旞者明異物天子以大常諸侯以旂孤卿以旜大夫士以物鄭君謂去其旒異之於生失之矣大司馬仲秋敎治兵王載大常諸侯載旂軍吏載旗師都載旜鄕遂載物郊野載旐百官載旟此指師田所用者凡七旗即謂斿車載旌者司馬辨於治兵司常贊於大閱胥此也司馬所頒旗物與司常互異禮尙相變載旞者設旗宜從司常之序載旌者設旗宜從司馬之序司常王建大常以下文與下經皆畫其象爲緣起而與上贊司馬頒旗物文不相屬﹞全羽㠯爲允﹝句允旞亦雙聲曡韵也詩仲允膳夫古今人表作膳夫中術術與遂古同音通用允古音如戈盾之盾是以漢之大子中盾後世稱大子中允允盾術遂四字音近御覽改此文云全羽允允而進也殊爲昧昧﹞允﹝逗﹞進也﹝此謂允即？之叚借？部曰？進也引易？升大吉﹞从㫃遂聲﹝徐醉切十五部﹞\n【𣄧】或从遺作﹝釋名字如此作轉寫譌爲？﹞\n【旝】旌旗也﹝旌旗有名旝者下文所偁詩及左傳皆是也﹞从㫃會聲﹝古會切十五部﹞詩曰其旝如林﹝大雅大明文今毛詩作會鄭箋以盛合其兵衆釋之然則毛作會三家詩作旝許偁毛而不廢三家也馬融廣成頌曰旃旝摻其如林季長所偁同許而旝爲旃之類則說亦同許也飛石起於范蠡兵法左傳云親受矢石恐尙非飛石﹞春秋傳曰旝動而𡔷﹝桓五年左氏傳文杜曰旝旃也與馬許合葢左傳舊說多如此惟賈"},
{"n":"313-3","t":"侍中獨爲異說也﹞一曰﹝以下別一義﹞建大木置石其上發㠯機㠯槌敵﹝槌依小徐及五經文字大徐作追非也桓五年左傳疏云賈侍中以旝爲發石一曰飛石引范蠡兵法作飛石之事然則許之別義正用賈說也魏志大祖乃爲發石車號曰霹靂車裴注引魏氏春秋曰以古有矢石又傳言旝動而𡔷說曰發石也於是爲發石車魏氏春秋所云說曰者即謂賈侍中○按此條大小徐二本皆作建大木置石其上發以機以槌敵从㫃會聲春秋傳曰旝動而𡔷詩曰其旝如林此非許書之舊今依韵會所據小徐本乃許書之舊也前一說旝爲旌旗故廁於旂旞旃三篆閒﹞\n【旃】旗曲柄也﹝漢田蚡傳曰前堂羅鐘𡔷列曲旃蘇林云禮大夫立曲旃曲旃柄上曲也按蘇林所據禮正與周禮司常孤卿建旜大司馬帥都載旜合帥都遂大夫也左傳曰昔我先君之田也旃以招大夫正謂大夫用旃也庸風傳曰干旄大夫之旃子虛賦靡魚須之橈旃張揖曰以魚須爲柄師古曰橈旃即曲旃也﹞所㠯旃表士衆﹝旃當爲展以曡韵爲訓聘禮曰使者載旜注云載之者所以表識其事也及竟張旜誓注云張旜明事在此國也此與仲秋治兵載旜皆展表士衆之義﹞从㫃丹聲﹝諸延切十四部叚借爲語助如尙愼旃哉傳曰旃之也﹞周禮曰通帛爲旃﹝司常職文注云通帛謂大赤從周正色無飾爾雅因章曰旃郭云因絳帛之文章不復畫之﹞\n【旜】或从亶﹝亶聲也周禮禮經皆如此作﹞\n【㫍】旌旗之流也﹝宋刊本皆作流作旒者俗﹞从㫃攸聲﹝以周切三部篇韵皆餘昭切﹞\n【㫏】旗屬从㫃要聲﹝烏皎切二部﹞\n【旖】旖施﹝逗﹞旗皃﹝旖施曡韵字在十七部許於旗曰旖施於木曰檹施於禾曰倚移皆讀如阿那檜風猗儺其枝傳云猗儺柔順也楚辭九辨九歎則皆作旖旎上林賦旖旎從風張揖曰旖旎猶阿那也文𨕖作猗狔漢書作椅柅攷工記注則作倚移與許書禾部合知以音爲用製字日多廣韵集韵曰妸娜曰㫊？曰？袲曰？橠皆其俗體耳本謂旌旗柔順之皃引伸爲凡柔順之偁倚移與旖施同許以从㫃从禾別之﹞从㫃奇聲﹝於离切古音在十七部﹞\n【施】旗旖施也﹝大人賦說旌旗曰又旖旎以招搖施字俗改爲旎从尼聲殊失音理﹞从㫃也聲﹝式支切古音在十七部按經傳叚此爲？𢻱字𢻱之形施之本義俱廢矣毛傳曰施移也此謂施即延之叚借大雅施于條枚吕氏春秋韓詩外傳新序皆引作延上林賦貤𠀉陵下平原司馬彪曰貤延也按貤𠀉陵與詩施中谷施條枚同貤亦延之叚借﹞？欒施字子旗﹝見左氏傳孔子弟子巫馬施亦字子旗﹞知施者旗也﹝自叚施爲𢻱而施从㫃之意隱矣故明之○此二篆各本轉寫譌舛據全書連綿字通例更正﹞\n【旚】旌旗旚繇也﹝繇今之搖字小徐作搖旚今字作飄飄搖行而旚繇廢矣廣成頌曰羽旄紛其髟鼬髟鼬即旚搖之叚借字也﹞从㫃𤐫聲﹝匹昭切二部﹞\n【𣄠】旌旗飛揚皃﹝扶搖風曰飇義略相近﹞从㫃猋聲﹝甫遙切二部﹞\n【游】旌旗之流也﹝流宋刊本皆同集韵類篇乃作旒俗字耳旗之游如水之流故得偁流也大常十有"},
{"n":"314-2","t":"二游旂九游旟七游旗六游旐四游周禮王建大常十有二游上公建旂九游侯伯七游子男五游孤卿建旜大夫士建物其游各視其命之數禮緯含文嘉云天子之旗九仞十二旒曳地諸侯七仞九旒齊軫卿大夫五仞七旒齊較士三仞五旒齊首皆不言其命數未可信旗之正幅爲縿游則屬焉節服氏六人維王之大常注王旌十二旒㒳㒳以縷綴連旁三人持之然則旗之制游屬於㒳旁十二游者一旁六游九游則㒳旁一四一五巳下可知也曳地齊軫皆謂游其正幅之長爾雅曰旐長㝷餘未聞游亦曰旓楊雄賦有此字大人賦作髾游周禮省作斿引伸爲凡垂流之偁如弁師說冕弁之斿是又引伸爲出游嬉游俗作遊﹞从㫃汓聲﹝以周切三部此字省作斿俗作旒集韵云斿亦作㫍按此說必有據上文㫍篆與此同義而居非其次當移此下正之曰游或作㫍﹞\n【𨒰】古文游﹝从？者流行之義也从㜽者汓省聲也俗作遊者合二篆爲一字﹞\n【旇】旌旗披靡也﹝披靡當是指摩之誤淺人所改也爾雅曰旄謂之藣集韵類篇皆作麾謂之旇爾雅藣字即許之旇字大人賦張揖注云指橋隨風指？也今？誤靡﹞从㫃皮聲﹝？羈切古音在十三部披靡皆上聲﹞\n【旋】周旋﹝逗﹞旌旗之？？也﹝左傳曰師之耳目在吾旗𡔷進退從之手部？下曰旌旗所以指？者也旗有所鄕必運轉其杠是曰周旋引伸爲凡轉運之偁﹞从㫃疋﹝句﹞疋﹝逗﹞足也﹝杠之柱地者是旌旗之足也似沿切十四部﹞\n【旄】幢也﹝劉熙曰幢童也其皃童童也廣雅曰幢謂之？爾雅曰翢？也毛傳曰翿者？也翳也羽部曰翳者翳也所以舞也人部曰儔者翳也按或用羽或用犛牛尾或兼用二者翢儔翿實一字？俗作？亦即？字爾雅毛傳皆以今字釋古字耳幢亦即？字古？聲周聲與童聲轉移如詩以調韵同漢縣鮦陽讀如紂之比其始衹有？字繼乃有？繼乃有幢皆後出故許書不列？幢二篆此釋旄必云幢不云？者？嫌舞者所持旄是旌旗之名漢之羽葆幢以犛牛尾爲之如斗在乘輿左騑馬頭上用此知古以犛牛尾注竿首如斗童童然故詩言干旄言建旄言設旄有旄則亦有羽羽或全或析言旄不言羽者舉一以晐二其字从㫃从毛亦舉一以晐二也以犛牛尾注旗竿故謂此旗爲旄因而謂"},
{"n":"315","t":"犛牛尾曰旄謂犛牛曰旄牛名之相因者也禹貢㒳言羽旄周禮旄人旄舞皆謂犛牛尾曰旄也﹞从㫃毛聲﹝舉形聲包會意莫袍切二部﹞\n【旛】旛胡也﹝各本作幅胡也今依葉石林抄宋本及韵會所據本訂韵會作幡胡幡即旛之俗序例所以書幡信字亦從俗叚巾部之幡爲旛而旛廢矣旛胡葢古語如㼾甎之名㽃瓳見廣雅漢堯廟𥓓作墦？玉曰璠璵艸木盛曰緐廡皆雙聲字凡旗正幅謂之縿亦謂之旛胡廣韵云旛者旗旐總名古通謂凡旗正幅曰旐是則凡旗幅皆曰旛胡也吳語建？胡韋注？胡幡也幡即旛字與許互相發明旛胡即？胡謂大也吳都賦作祀姑誤﹞謂旗幅之下？者﹝集韵類篇韵會皆有此七字今據補﹞从㫃番聲﹝孚袁切十四部按當依符袁切﹞\n【旅】軍之五百人﹝大司徒五人爲伍五伍爲兩四兩爲卒五卒爲旅五旅爲師五師爲軍以起軍旅注云此皆先王所因農事而定軍令者也欲其恩足相恤義足相救服容相別音聲相識引伸爲凡衆之偁小雅旅力方剛傳云旅衆也又引伸之義爲陳小雅殽核維旅傳云旅陳也又凡言羈旅義取乎廬廬寄也故大雅廬旅猶處處言言語語也又古叚爲盧弓之盧俗乃製玈字﹞从㫃从从﹝句从㫃者旌旗所以屬人耳目﹞从﹝逗﹞俱也﹝說从从之意力舉切五部﹞\n【𣥏】古文旅﹝左傳仲子生而有文在其手曰爲魯夫人正義曰隸書起於秦末手文必非隸書石經古文虞作？魯作？手文容或似之者字以爲聲﹞古文㠯爲魯衞之魯﹝此言古文叚借也周本紀周公受禾東土魯天子之命即書序旅天子之命旅者陳也﹞\n【族】矢鏠也﹝今字用鏃古字用族金部曰鏃者利也則不以爲矢族字矣﹞束之族族也﹝族族聚皃毛傳云五十矢爲束引伸爲凡族類之偁﹞从㫃从矢﹝會意﹞㫃所㠯標衆衆矢之所集﹝此說从㫃之意㫃所以標衆者亦謂旌旗所以屬人耳目旌旗所在而矢咸在焉衆之意也韵會集韵類篇皆引此而衍一曰从三字則不可解矣昨木切三部﹞\n文二十三﹝小徐本作二十二疑本無㫍字重五\n【冥】窈也﹝窈各本作幽唐元應同而李善思元賦歎逝賦陶淵明赴假還江陵詩三注皆作窈許書多宗爾雅毛傳釋言曰冥窈也孫炎云深闇之窈也郭本作幼釋云幼稺者多冥昧頗紆洄小雅斯干傳曰正長也冥窈也正謂宫室之寛長深窈處王肅本作幼其說以人之長幼對文與下君子攸寧不相屬然則三者互相證知皆當作窈穴部曰窈深遠也窈與杳音義同故杳之訓曰冥也𦱤之訓曰日且冥也昏之訓曰日冥也鄭箋斯干曰正晝也冥夜也引伸爲凡闇昧之偁﹞从日六从冖﹝从冖各本作？聲下文曰冖亦聲則此衹當云从冖矣冖者覆也覆其上則窈冥﹞日數十十六日而月始𧇾冥也﹝冥各本作幽今依元應本冥也二字當作冥之意也四字此釋从日六之義也日之數十昭五年左傳文謂甲至癸也歷十日復加六日而月始𧇾是冥之意故从日六﹞冖亦聲﹝亦字舊奪依小徐說補冖今音莫狄切鼎葢之鼏用爲聲䖵部？又用鼏爲聲冥在十一部莫經切以雙聲爲聲也﹞凡冥之屬皆从冥\n【鼆】冥也从冥黽聲讀若黽蛙之黽﹝黽蛙即黽部之？黽武庚切古音在十部讀如芒此字見於經者文十五年左傳曰一人門于句鼆杜云魯邑名﹞\n文二\n【晶】精光也﹝凡言物之盛皆三其文日可三者所謂絫日也﹞从三日﹝子盈切十一部﹞凡晶之屬皆从晶\n【曐】萬物之精上爲列星﹝管子云凡物之精此則爲生下生五榖上爲列星流於天地之閒謂之鬼神藏於胷中謂之聖人星之言散也引伸爲碎散之偁﹞从晶从生聲﹝桑經切十一部﹞一曰象形从○﹝从三○故曰象形也大徐○作囗誤﹞古○復注中故與日同﹝古文从三○而或復？其中則與晶相似矣依此說則當入生部解云从生象形﹞\n【𠻖】古文﹝所謂象形从○﹞\n【星】或省﹝春秋說題辭云星之爲言精也陽之榮也陽精爲日日分爲星故其"},
{"n":"316","t":"字日生爲星依此則又當入日部﹞\n【曑】商星也﹝商當作晉許氏記憶之誤也左傳子産曰后帝遷閼伯於商𠀉主辰商人是因故辰爲商星遷實沈於大夏主參唐人是因以服事夏商及成王滅唐而封叔虞故參爲晉星依此則商當爲晉明矣或云此以篆文曑連商句絕釋爲星也夫苟氾釋爲星安用商字參商之云起於漢時辭章聯綴不倫許君何取此於曟舉國語農祥釋之於參舉晉星釋之一重民事一重分野也召南傳曰參伐也漢人參伐統𧦝伐故毛以伐釋參﹞从晶㐱聲﹝㐱聲疑後人竄改當作㐱象形唐風傳曰三星參也天官書天文志皆云參爲白虎三星直者是爲衡石葢彡者象三星其外則象其畛域與今隸變爲參用爲參兩參差字所今切七部﹞\n【𠻝】或省﹝即今用參兩參差字也凡槮？驂字用爲聲﹞\n【曟】房星﹝爾雅曰天駟房也大辰房心尾也於天官爲東官蒼龍﹞爲民田時者﹝周語曰農祥䢅正韋云農祥房星也䢅正謂立春之日䢅中於午也農事之𠋫故曰農祥爾雅注曰龍星明者以爲時𠋫故曰大辰﹞从晶辰聲﹝以䢅解例"},
{"n":"316-1","t":"之當云从晶从辰辰時也辰亦聲上文爲民田時者正爲从辰發也曟星字亦徑作辰周語辰馬農祥植鄰切十三部﹞\n【晨】曟或省﹝今之䢅字作此﹞\n【㬪】楊雄說㠯爲古理官決罪三日得其宐乃行之从晶宐﹝巳上楊雄說也理官士也詩莫不震㬪韓詩薛君傳曰震動也㬪應也天下無不動而應其政敎李固曰此言動之於內而應之於外者也按㬪爲應即得其宐乃行之之說也毛詩傳曰㬪懼也今毛義行而韓義廢矣抑楊子所說者本義也故許述之毛詩之云謂㬪即慴之叚借字也故許不偁从晶宐會意徒叶切八部﹞亡新㠯从三日大盛改爲三田﹝亡新不知三日爲絫日譏其陋也今皆從之亦可巳矣多部曰重夕爲多重日爲㬪此今人用㬪之義也﹞\n文五重四\n【月】闕也大侌之精﹝月闕㬪韵釋名曰月缺也滿則缺也﹞象形﹝象不滿之形魚厥切十五部﹞凡月之屬皆从月\n【朔】月一日始蘇也﹝朔蘇㬪韵日部曰晦者月盡也盡而蘇矣樂記注曰更息曰蘇息止也生也止而生矣引伸爲凡始之偁北方曰朔方亦始之義也朔方始萬物者也﹞从月屰聲﹝所角切古音在五部﹞\n【朏】月未盛之朙也﹝律歷志曰召誥曰惟三月丙午朏周公七年復子明辟之歲三月甲辰朔之三日也畢命豐㓝曰惟十有二年六月庚午胐王命作策豐㓝康王十二年六月戊辰朔之三日也志引古文月采篇曰三日曰胐按尙書正義曰周書月令云三日？胐疑即取諸漢志而月采作月令未知孰是逸周書月令弟五十三據牛傳蔡邕王肅時巳亡孟堅時未亡也小顔漢書采字當從孔沖遠作令小顔讀孟注而不察耳﹞从月出﹝會意普乃切又芳尾切十五部﹞周書曰丙午胐\n【霸】月始生魄然也﹝霸魄㬪韵﹞承大月二日承小月三日﹝鄕飮酒義曰月者三日則成魄正義云前月大則月二日生魄前月小則三日始生魄馬注康誥云魄胐也謂月三日始"},
{"n":"316-3","t":"生兆胐名曰魄白虎通曰月三日成魄八日成光按巳上皆謂月初生明爲霸而律歷志曰死霸朔也生霸望也孟康曰月二日以往明生魄死故言死魄魄月質也三統說是則前說非矣﹞从月䨣聲﹝普伯切書音義引說文匹革反古音在五部漢志所引武成顧命皆作霸後代魄行而霸廢矣俗用爲王霸字實伯之叚借字也﹞周書曰哉生霸﹝康誥顧命文﹞\n【𣍸】古文或作此\n【朗】朙也﹝大雅高朗令終傳曰朗明也釋言曰明朗也﹞从月良聲﹝盧黨切十部今字作朗﹞\n【朓】﹝篆體今正﹞晦而月見西方謂之朓﹝朓朒皆言月之變也尙書五行傳曰晦而月見西方謂之朓朓則侯王其荼注云朓條也條達行疾皃荼緩也日君象也月臣象也君政急則日行疾月行徐臣逡遁不進也蔡邕曰元首寛則望舒朓侯王肅則月側匿﹞从月兆聲﹝土了切二部﹞\n【朒】朔而月見東方謂之縮朒﹝尙書五行傳朔而月見東方謂之側匿側匿則侯王其肅注云側匿猶縮縮行遲皃肅急也君政緩則日"},
{"n":"317","t":"行徐月行疾臣放恣也按鄭注譌奪側匿與縮朒㬪韵雙聲﹞从月肉聲﹝各本篆作朒解作內聲今正女六切三部﹞\n【期】會也﹝會者合也期者要約之意所以爲會合也叚借爲期年期月字其本字作稘期行而稘廢矣周禮質人士虞禮古文期年字作基﹞从月﹝月猶時也要約必言其時﹞其聲﹝渠之切一部﹞\n【𣅆】古文从日？﹝日猶時也？聲﹞\n文八重二\n【有】不宜有也﹝謂本是不當有而有之偁引伸遂爲凡有之偁凡春秋書有者皆有字之本義也﹞春秋傳曰日月有食之从月﹝日下之月衍字也此引經釋不宜有之恉亦即釋从月之意也日不當見食也而有食之者孰食之月食之也月食之故字从月公羊傳注曰不言月食之者其形不可得而覩也故疑言曰有食之引孔子曰多聞闕疑愼言其餘則寡尤﹞又聲﹝云九切古音在一部古多叚有爲又字﹞凡有之屬皆从有\n【㦽】有彣彰也﹝彣彰各本作文章誤今正彣下曰𢒰也是其轉注也𢒰古多叚彧字爲之彧者？之隸變今本論語郁郁乎文哉古多作彧彧是以荀彧字文若宋書王彧字景文大戴公冠篇遵並大道邠或邠或即彬彧謂彬彬彧彧也小雅黍稷彧彧傳云彧彧茂盛皃即有彣彰之義之引伸也﹞从有𡿿聲﹝於六切古音在一部讀如域﹞\n【龓】兼有也﹝今牢籠字當作此籠行而龓廢矣吳都賦曰沈虎潛鹿龓僒束按龓者縶而籠其頭也玉篇曰馬龓頭說文鞥下云龓頭繞者亦取兼包之意﹞从有龍聲讀若聾﹝盧紅切九部﹞\n文三\n【朙】照也﹝火部曰照明也小徐作昭日部曰昭明也大雅皇矣傳曰照臨四方曰明凡明之至則曰明明明明猶昭昭也大雅大明常武傳皆云明明察也詩言明明者五堯典言朙朙者一禮記大學篇曰大學之道在明"},
{"n":"317-2","t":"明德鄭云明明德謂顯明其至德也有駜在公明明鄭箋云在於公之所但明明德也引禮記大學之道在明明德夫由微而著由著而極光被四表是謂明明德於天下自孔穎達不得其讀而經義隱矣﹞从月囧﹝从月者月以日之光爲光也从囧取窗牖麗廔闓明之意也囧亦聲不言者舉會意包形聲也武兵切古音在十部﹞凡朙之屬皆从朙\n【明】古文从日﹝云古文作明則朙非古文也葢籒作朙而小篆隸从之干祿字書曰明通朙正顔魯公書無不作朙者開成石經作明從張參說也漢石經作眀﹞\n【𦟁】翌也﹝翌也未聞當作昱昱朙也朚即今之忙字亦作茫俗作忙元應書曰茫又作朚遽也朚人晝夜作無日用月無月用火常思明故从明或云朚人思天曉故字从明也按方言通俗文皆作茫方言茫遽也通俗文時務曰茫許書則有朚﹞从朙亡聲﹝呼光切十部按當依廣韵武方莫郎二切﹞\n文二重一\n【囧】窗牖麗廔闓朙也﹝麗廔雙聲讀如離婁謂交？玲瓏也闓明謂開明也﹞象形﹝謂象窗牖玲瓏形﹞凡囧之屬皆从囧讀若獷﹝獷古音如廣囧音同也臦讀若誑臦聲之臩爲古文囧字可以證矣古音在十部今音俱永切﹞賈侍中說讀與朙同﹝賈侍中說讀若芒也﹞\n【𥁰】﹝各本下从血今正﹞周禮曰國有疑則𥁰﹝周禮司盟職掌盟載之法凡國有疑會同則掌其盟約之載及其禮儀鄭云有疑不協也﹞諸侯再相與會十二歲一𥁰﹝再相與會四字當作再朝而會再會六字轉寫之誤也昭十三年左傳曰明王之制使諸侯歲聘以志業閒朝以講禮再朝而會以示威再會而盟以顯昭明杜云三年而一朝六年而一會十二年而一盟﹞北面詔天之司愼司命﹝司盟職曰北面詔明神僖二十八年左傳曰有渝此盟以相及也明神先君是糾是殛襄十一年載書曰或閒兹盟司愼司命名山名川羣神羣祀先王先公七姓十二國之祖明神殛之按今左傳襄十一年盟與命"},
{"n":"318","t":"二字互譌陸孔皆不能正許合周禮左傳爲言謂司愼司命爲明神之首司愼司命葢大宗伯職之司中司命文昌宫弟五弟四星也尙書大傳注司中作司人○又按天之司盟見覲禮注然則左傳正文不容輕改﹞𥁰殺牲歃血朱盤玉敦㠯立牛耳﹝朱小徐及周禮作珠今依大徐本立當爲莅莅臨也曲禮曰莅牲曰盟是也玉府職曰若合諸侯則共珠槃玉敦鄭云合諸侯者必割牛耳取其血歃之以盟朱盤以盛牛耳尸盟者執之玉敦歃血玉器戎右職曰贊牛耳桃茢左傳曰諸侯盟誰執牛耳﹞从？﹝囧明也左傳所謂昭明於神冡上詔司愼司命言﹞皿聲﹝鍇皿作血云聲字衍鉉因作从血刪聲字今與篆體皆正按盟與孟皆皿聲故孟津盟津通用今音武兵切古音在十部讀如芒亦舉形聲包會意朱盤玉敦器也故从皿﹞\n【𥂗】﹝各本下从血今正﹞篆文从朙﹝朙小篆文也故？爲小篆鍇本云古文从朙非也﹞\n【盟】﹝各本下从血今正﹞古文从明﹝明者朙之古文也故古文？作盟鍇本云籒文非也𥁰者？之籒文先籒後篆者以其囧之屬也今人皆作盟不從小篆作？者猶皆作明不作朙也﹞\n文二重二\n【夕】𦱤也﹝𦱤者日且冥也日且冥而月且生矣故字从月半見旦者日全見地上𦱤者日在茻中夕者月半見皆會意象形也﹞从月半見﹝祥易切古音在五部﹞凡夕之屬皆从夕\n【夜】舍也﹝以曡韵爲訓﹞天下休舍﹝休舍猶休息也舍止也夜與夕渾言不別析言則殊小雅莫肎夙夜莫肎朝夕朝夕猶夙夜也春秋經夏四月辛卯夜即辛卯夕也﹞从夕亦省聲﹝羊謝切古音在五部﹞\n【夢】不朙也﹝小雅民今方殆視天夢夢傳曰王者爲亂夢夢然釋訓曰夢夢亂也按故訓釋爲亂許云不明者由不明而亂也以其字从夕故釋爲不明也夢之本義爲不明今字叚爲㝱寐字夢行而㝱廢矣﹞从夕瞢省聲﹝莫忠切又亡貢切古音在六部舉形聲包會意也﹞\n【夗】轉臥也﹝謂轉身臥也詩曰展轉反側凡"},
{"n":"318-2","t":"夗聲宛聲字皆取委曲意﹞从夕卪﹝會意﹞臥有卪也﹝釋从卪之意卪節古今字於阮切十四部﹞\n【夤】敬惕也﹝此與十二辰之寅義各不同釋詁云寅敬也凡尙書寅字皆叚寅爲夤也漢唐𥓓多作夤者凡云夤緣者即延緣云八夤者即八埏皆雙聲叚借也﹞从夕寅聲﹝翼眞切十二部﹞易曰夕惕若厲﹝乾九三爻辭也厲各本作夤今正凡漢人引周易夕惕若厲不暇枚舉許書䯜字下亦作夕惕若厲此引者說从夕之意也夕愓者火滅修容之謂凡許書引易井者法也說㓝从井之意引易地可觀者莫可觀於木說相从目木之意引易先庚三日說庸从庚之意引易豐其屋說寷从宀豐之意引易百穀艸木麗於地說䕻从艸麗之意引易突如其來如不孝子突出不容於內也說？从倒子之意皆偁周易以說字形之意學者不憭往往誤會於是改厲爲夤改突爲？而惠氏定字作周易述竟作夕惕若夤厲无咎？如其來如矣﹞\n【𡖷】籒文\n【夝】雨而夜除星見也﹝衞風靈雨既零命彼倌人星言夙駕韓詩曰星者精也按精者今晴字史記天精而見景星漢書作天暒孟康曰暒者精明也漢書亦作精韋昭曰精者淸朗也郭樸注三倉云暒者雨止無雲也古夝暒精皆今之晴而詩作星韓非子曰荆伐陳吳救之軍閒三十里雨十日夜星夜星即夜夝也雨夜止星見謂之夝夝星曡韵引伸爲晝晴之偁故其字又作暒○按漢書亦作精故孟康曰精暒明也今本係後人所攺史漢之天精即晶之叚借﹞从夕生聲﹝疾盈切十一部﹞\n【外】遠也﹝此下當有从夕卜三字﹞卜尙平旦今若夕卜於事外矣﹝此說从夕卜之意五會切十五部﹞\n【𡖄】古文﹝卜部曰𠁡古文卜﹞\n【𡖊】早敬也﹝召南毛傳曰夙早也此言早敬者以字从丮故䢅下曰臼辰爲䢅丮夕爲夙皆同意是也大雅載震載夙毛云夙早也箋云夙之言肅也惟夙有敬意故鄭云爾﹞从𠃨夕﹝夕舊奪今補息逐切三部隸變作夙﹞持事雖夕不休早敬者也﹝此說會意之恉謂日𦱤人倦齋莊正齊而不敢懈惰是乃完今日之早敬基明日之早敬也抑夕者夜之通偁未旦而執事有恪故字从丮夕"},
{"n":"319","t":"歟﹞\n【𠉦】古文﹝谷部曰𠀬古文㐁讀若三年導服之導此从人从𠀬聲也﹞\n【𠈇】古文﹝谷部㐁本亦古文𠈇亦夙之古文㝛从𠈇聲﹞\n【𡖶】𡧯也﹝當云𡧯㱳也轉寫佚字耳𡧯㱳者夕之靜也𠴫嗼者口之靜也𡧯㱳者死之靜也﹞从夕𦱤聲﹝莫白切古音在五部讀如莫﹞\n文九重四\n【多】緟也﹝緟者增益也故爲多多者勝少者故引伸爲勝之偁戰功曰多言勝於人也﹞从緟夕﹝會意得何切十七部﹞夕者相繹也故爲多﹝相繹者相引於無窮也抽絲曰繹夕繹曡韵說从重夕之意﹞緟夕爲多緟日爲曡凡多之屬皆从多\n【𡖇】古文並夕﹝有並與重別者如棘棗是也有並與重不別者𡖇多是也﹞\n【㚌】齊謂多也﹝方言曰大物盛多齊宋之郊楚魏之際曰夥許？字下曰讀若楚人名多夥此云齊語皆本方言也史記陳勝世家曰楚人謂多爲夥陳"},
{"n":"319-1","t":"勝楚人在楚言楚也﹞从多果聲﹝呼果切十七部﹞\n【𡌪】大也﹝與恢音義皆同﹞从多圣聲﹝古回切古音在一部﹞\n【㗬】厚脣皃从多尙﹝陟加切按鍇本云尙聲而注云从多尙會意則聲字衍也依今音則當云多亦聲十七部﹞\n文四重一﹝按詩螽斯釋文引說文𨐔字豈古本有之\n【毌】穿物持之也从一橫？﹝各本？作貫淺人所改也今正﹞？象寶貨之形﹝各本脫？今補？者寶貨之形獨言寶貨者例其餘一者所以䆤而持之也古貫穿用此字今貫行而毌廢矣毌之用廣如？下云以物横毌鼎耳而舉之也軸下云所以持輪也皆是貫之用專後有串字有丳字皆毌之變也毌不見於經傳惟田完世家宣公取毌𠀉索隱曰毌音貫﹞凡毌之屬皆从毌讀若冠﹝古？切十四部﹞\n【貫】錢貝之毌也﹝毌各本作貫今正錢貝之毌故其字从毌貝會意也漢書都內之錢"},
{"n":"319-2","t":"貫朽而不可挍其本義也齊風射則貫兮傳云貫中也詩及爾如貫易貫魚以宫人寵左傳使疾其民以盈其貫皆其引伸之義也其字皆可作毌叚借爲摜字習也如孟子我不貫與小人乘是也亦借爲宦字事也如毛詩三歲貫女魯詩作宦是也毛詩串夷傳云串習也串即毌之隸變傳謂即慣字箋謂即昆字皆於音求之﹞从毌貝﹝古玩切十四部﹞\n【虜】獲也﹝公羊傳爾虜焉故凡虜囚亦曰纍臣謂拘之以索也於毌義相近故从毌﹞从毌从力﹝左傳曰武夫力而拘諸原﹞虍聲﹝郞古切五部﹞\n文三\n【𢎘】嘾也﹝口部曰嘾者含深也﹞艸木之𠌶未發圅然﹝圅之言含也深含未放﹞象形﹝下象承𠌶之莖上象未放之䔒蕾﹞凡㔾之屬皆从㔾讀若含﹝乎感切古音在七部﹞\n【圅】舌也﹝舌在口所以言別味也圅之言含也含於口中也按大雅毛傳曰臄者圅也通俗文云口上曰臄口下曰圅毛服之圅皆即說文之？字？頤也故服云口下毛則渾言之口上口下不分耳陸氏音義引許圅舌也之云以釋毛去之遠矣許圅與？各字各義毛服用圅爲？圅借爲含如席閒圅丈圅人爲甲是也周頌實圅斯活傳曰圅含也謂叚借也﹞舌體㔾㔾从㔾﹝舌有莖而如荂蕾故从㔾﹞象形﹝二字各本誤在舌體上今正謂？象舌輪郭及文理也小徐云說文篆如此李陽冰非之謂當作？按如李說易與臽混今廣韵圅？別爲二字則更非矣﹞㔾亦聲﹝胡男切七部﹞\n【肣】俗圅从肉今﹝大雅音義引說文云圅舌也又云口裏肉也按口裏肉也四字當在此下釋从肉之意也从今者今聲也﹞\n【㽕】木生條也﹝條者小枝也﹞从㔾由聲﹝許書由聲之字不減數十淺人因許書無由字欲盡改爲㕀省聲然則㕀从由聲又何說也以州切三部﹞商書若顚木之有㕀枿﹝般庚上篇文今書作由櫱許木部作㕀𣡌枿即𣡌櫱之異體也㕀者生也左傳史趙曰陳顓頊之族也歲在鶉火是以卒滅陳將如之今在析木之津猶將復"},
{"n":"320","t":"由此以生滅對言由即㕀之叚借詩序曰由儀萬物之生各得其宜也此以生釋由以宜釋儀由亦㕀之叚借下云古文言由枿則作㕀者伏生歐陽夏侯之書也許於書偁孔氏而不廢伏生於此可見矣﹞古文言由枿﹝古文謂孔氏壁中書也伏作㕀爲正字孔作由爲叚借字偁伏又偁孔者明叚借也不曰古文㕀作由云古文言由枿者此偁經非說字也嫌其無別也故別之孟康注漢書𥠖民祖飢曰祖古文言阻﹞\n【甬】艸木𠌶甬甬然也﹝小徐曰甬之言涌也若水涌出也周禮鐘柄爲甬按凡从甬聲之字皆興起之意﹞从㔾用聲﹝余隴切十部﹞\n文四﹝大徐本部末有𢎙字云艸木㔾盛也从二㔾胡先切小徐本無今依小徐重一\n【𣎺】艸木𡍮𠌶實也﹝艸字依玉篇補﹞从木𢎘﹝小徐本及大徐宋本皆同惟趙抄宋本作从木？？亦聲五音韵譜有同之者殊誤葢篆體一㔾在木中寫者屈曲反覆似从二㔾因改此解又於前部末增？篆耳？音胡先切則用爲聲之篆不當胡感切也﹞㔾亦聲﹝胡感切古音在七部﹞凡𣎺之屬皆从𣎺\n【𩏏】束也﹝束之訓於从韋得之﹞从𣎺﹝小徐曰言束之象木華實之相累也﹞韋聲﹝於非切十五部﹞\n文二\n【𠧪】艸木實𡍮𠧪𠧪然﹝𠧪𠧪𡍮皃莊子曰之調調之刀刀之此也調調謂長者刀刀謂短者調調即𠧪𠧪也𠧪之隸變爲卣周書雒誥曰秬鬯二卣大雅江漢曰秬鬯一卣毛云卣器也鄭注周禮廟用修曰修讀曰卣卣中尊凡彝爲上尊卣爲中尊罍爲下尊中尊謂獻象之屬按如許說則木實𡍮者其本義叚借爲中尊字也﹞象形凡𠧪之屬皆从𠧪讀若調﹝徒遼切二部按調本周聲中尊之義羊久反又音由乃部之？用𠧪爲聲古三部與二部合音冣近﹞\n【𠨋】籒文从三𠧪作﹝然則𠧪爲古文小篆"},
{"n":"320-2","t":"用之﹞\n【㮚】栗木也﹝三字句舊刪栗字非也叚借爲戰栗﹞从𠧪木﹝𠧪字今補會意力質切十二部﹞其實下𡍮故从𠧪﹝說从𠧪之意﹞\n【𣡷】古文㮚﹝古鍇作籒今依大徐籒文𠧪从三𠧪則籒文㮚亦當从三𠧪玉篇曰𣡼籒文是也疑許書本一古一籒並載轉寫佚亂之﹞从西﹝㢴部曰𠧪古文㢴疑篆體當从卥隸變作栗者？取古文从西之意﹞从二𠧪徐巡說木至西方戰栗也﹝引徐說說从西之意後漢書杜林傳曰泲南徐巡始師事衞宏後更受林學林於西州得桼書古文尙書一卷雖遭艱困握持不離衞徐能傳之於是古文遂行論語周人以栗曰使民戰栗字从西者取西方揫斂戰栗之意葢堯典皋陶謨寬而栗壁中古文尙書作？而徐巡說之如此也陧凶也亦徐說秦誓語﹞\n【𥻆】嘉穀實也﹝禾下曰嘉穀也黍下曰禾屬而黏者也然則嘉穀謂禾黍也大雅曰誕降嘉穀惟秬惟秠惟虋惟芑秬秠謂黍虋芑謂禾許於秠下曰秬秠者天賜后稷之嘉穀也虋下曰赤苗嘉穀也芑下曰白苗嘉穀也毛魏風傳釋苗爲嘉穀苗者禾也生民傳釋黃爲嘉穀黃者黃梁謂禾也古者民食莫重於禾黍故謂之嘉穀穀者百穀之總名嘉者美也嘉穀字見詩生民許書及典引注可據改爲嘉種者非嘉穀之實曰粟粟之皮曰穅中曰米﹞从𠧪﹝自其𥝩言之﹞从米﹝自其薀言之相玉切三部﹞孔子曰粟之爲言續也﹝孔子以曡韵爲訓也嘉種不絕蒸民乃粒禹稷之功也﹞\n【𥾄】籒文𥻆\n\n文三重三\n【齊】禾麥吐穗上平也象形﹝从二者象地有高下也禾麥隨地之高下爲高下似不齊而實齊參差其上者蓋明其不齊而齊也引伸爲凡齊等之義古叚爲臍字亦叚爲？字徂兮切十五部﹞凡齊之屬皆从齊\n【𪗍】等也﹝齊等字當作此齊行而？廢矣﹞从𠫼妻聲﹝妻者齊也此舉形聲包會意徂兮切十五部﹞\n文二\n【朿】木芒也﹝芒者艸耑也引伸爲凡鑯銳之偁今俗用鋒鋩字古衹作芒朿今字作刺刺行而朿廢矣方言曰凡草木刺人北燕朝鲜之閒謂之茦或謂之壯自關而東或謂之梗或謂之劌自關而西謂之刺江湘之閒謂之棘﹞象形﹝不言从木者朿附於木故但言象形也﹞凡朿之屬皆从朿讀若刺﹝七賜切十六部﹞\n【棗】羊棗也﹝羊葢衍文羊棗即木部之梬爾雅諸棗中之一與常棗絕殊不當專取以爲訓葢此當云棗木也棗樹隨地有之盡人所識赤心而外朿非羊棗也必轉寫妄改之誤﹞从重朿﹝釋木曰槐棘醜喬棘即棗也析言則分棗棘統言則曰棘周禮外朝九棘三槐棘正謂棗故注云取其赤心而外刺上句曰喬故从重朿會意子皓切古音在三部﹞\n【棘】小棗叢生者﹝此言小棗則上文謂常棗可知小棗樹叢生今亦隨在有之未成則爲棘而不實巳成則爲棗魏風園有棘其實之食唐風肅肅鴇翼集于苞棘小雅有捄棘匕毛傳曰棘棗也此謂統言不別也邶風吹彼棘心吹彼棘薪左傳除翦其荆棘此則主謂未成者古多叚棘爲亟字如棘人欒欒兮我是用棘匪棘其欲皆是棘亟同音皆謂急也﹞从竝朿﹝棘庫於棗而朿尤多故从並朿會意己力切一部﹞\n文三\n【片】判木也﹝謂一分爲二之木片判以曡韵爲訓判者分也周禮媒氏掌萬民之判喪服傳曰夫妻胖合也牉當作片片即媒氏判字鄭注周禮云判半也得耦爲合主合其半成夫婦也按夫婦各半而合故取象於合？漢書一半冰亦叚半爲片字﹞从半木﹝木字之半也匹見切十四部﹞凡片之屬皆从片\n【版】片也﹝舊作判也淺人所改今正凡施於宫室器用者皆曰版今字作板古叚爲反字大雅上帝板板傳云板板反也謂版即反之叚借也﹞从片反聲﹝布綰切十四部﹞\n【𤗚】片也﹝片各本作判今正副者判也𤗚則判木也廣韵曰𤗚版出通俗文﹞从片畐聲﹝芳逼切一部﹞\n【牘】書版也﹝牘專謂用於書者然則周禮之版禮經之方皆牘也小宰注曰版戶籍也宫正注曰版其人之名籍也聘禮注曰策簡也方版也李賢蔡邕傳注引說文而曰長一尺按漢人多云尺牘史記緹縈通尺牘此臣得用於君也漢書陳遵與人尺牘主皆藏去此施於儕輩者也木部云槧牘樸也然則粗者爲槧精者爲牘顔師古曰形若今之木笏但不挫其角耳﹞从片𧷗聲﹝徒谷切三部﹞\n【牒】札也﹝木部云札牒也左傳曰右師不敢對受牒而退司馬貞曰牒小木札也按厚者爲牘薄者爲牒牒之言枼也葉也竹部䈎義略同史記叚諜爲牒﹞从片枼聲﹝徒叶切八部﹞\n【牑】牀版也﹝方言曰牀其上版衞之北郊趙魏之閒謂之牒或曰牑按左傳楄柎藉榦義與牑近﹞从片扁聲讀若邊﹝方田切十二部﹞\n【牖】穿壁㠯木爲交窗也﹝交窗者以木横直爲之即今之窗也在曰牖在屋曰窗此則互明之必言以木者字从片也古者室必有戶有牖"},
{"n":"321-3","t":"牖東戶西皆南鄕毛詩曰向北出牖也北或有穴通明至冬塞之然士虞禮祝啓牖鄕注云鄕牖一名明堂位達鄕注牖屬是南牖亦名向士喪禮寢東首於墉下喪大記作北墉下今本墉皆譌牖非也牖所以通明故叚爲誘召南吉士誘之大雅天之牖民傳皆訓曰道也道即導﹞从片戶甫聲﹝葢用合韵爲聲也與久切三部﹞譚長㠯爲﹝譚長者博采通人之一﹞甫上﹝句﹞日也非戶也牖所㠯見日﹝說从日之意也許篆作牖而偁譚說者字久从戶作譚說有理故偁之﹞\n【牏】築短版也﹝木部栽下曰築牆長版也長版用於㒳邊短版用於㒳耑一縮一横也此牏之本義史漢萬石君傳石建取親中裙廁牏身自浣滌蘇林曰牏音投賈逵解周官云牏行淸也孟康曰廁行淸牏行淸中受糞函者也東南人謂鑿木空中如曹謂之牏依蘇孟說則史漢之牏即窬之叚借字穴部曰窬空中也徐廣謂讀牏爲竇是也至若晉灼云今世謂反閉小袖衫爲侯牏則尤爲叚借字釋名曰齊人謂如衫而小袖曰侯頭侯頭猶言解瀆？直通之言是則其語本無正字﹞从片俞聲讀若俞﹝度侯切四部徐廣曰音住葢本說文音隱住即侸﹞一曰若紐﹝此音則入三部﹞\n【爿】反片爲爿讀若牆﹝各本無此按六書故云唐本有爿部葢從晁氏以道說也今不別立一部依彳部終於反彳爲亍之例補焉說詳木部牀下﹞\n文八﹝新補一共文九\n【鼎】三足㒳耳和五味之寶器也﹝三足㒳耳謂器形非謂字形也九家易曰鼎三足以象三台也易曰鼎黃耳和當作盉許亦從俗通用﹞象析木㠯炊﹝巳下次第依韵會所據小徐本訂？者判木也反？爲？一？析爲二之形炊鼎必用薪故像之唐張氏參誤會三足㒳耳爲字形乃高析木之㒳旁爲耳唐人皆作鼎非也唐氏玄度既辨之矣﹞貞省聲﹝大徐本無無此三字則上體未說此謂上體目者貞省聲也或曰離爲目㢲爲木鼎卦上離下㢲何不以此說字乎曰言易卦之取象則可若六書之會意必使二字相"},
{"n":"322-1","t":"合成文如人言止戈是目與木不相合也故釋下體爲象形上體爲諧聲古叚鼎爲丁如賈誼傳春秋鼎盛匡衡傳匡鼎來皆是鼎之言當也正也都挺切十一部﹞昔禹收九牧之金鑄鼎荆山之下入山林川澤者﹝此字依韵會補﹞离魅蛧蜽莫能逢之㠯協承天休﹝离俗用螭依禸部則當作离此用宣三年左傳王孫滿說傳不言鑄鼎荆山之下尙書古文疏證云陜西同州朝邑縣西南三十二里有懷德城漢縣也漢志左馮翊褱德下曰禹貢北條荆山在南皇甫謐帝王世紀禹鑄鼎於荆山在馮翊懷德之南山下有荆渠酈氏水經注懷德縣故城在渭水之北沙苑之南禹貢北條荆山在南山下有荆渠即夏后鑄九鼎處也﹞易卦㢲木於下者爲鼎﹝此引易證下體象析木之意與㬜下引易證从日一例﹞古文㠯貝爲鼎籒文㠯鼎爲貝﹝二貝字小徐皆作貞郭忠恕佩觿云古文以貞爲鼎籒文以鼎爲則亦誤今正京房說貞字鼎聲此古文以貝爲鼎之證也許說𠟭？？？者籒文之則員霣"},
{"n":"322-2","t":"妘字此籒文以鼎爲貝之證也﹞凡鼎之屬皆从鼎\n【鼒】鼎之圜掩上者﹝周頌鼐鼎及鼒釋器曰圜弇上謂之鼒手部曰掩斂也小上曰掩？部曰弇葢也然則此依許作掩爲正字﹞从鼎才聲﹝子之切一部﹞詩曰鼐鼎及鼒\n【鎡】俗鼒从金玆聲﹝茲各本作玆今正﹞\n【鼐】鼎之絕大者﹝釋器曰鼎絕大謂之鼐周頌傳曰大鼎謂之鼐小鼎謂之鼒傳與爾雅說鼒異說鼐則略同絕大謂函牛之鼎也九家易曰牛鼎受一斛羊鼎五斗豕鼎三斗乃者詞之難也故从乃爲大才者艸木之初也故从才爲小﹞从鼎乃聲﹝奴代切一部﹞魯詩說鼐小鼎﹝魯詩說謂傳魯申公之學者也惠氏棟云說苑曰詩自堂徂基自羊徂牛言自內及外以小及大也魯詩者劉向家學故說鼐小鼒大﹞\n【𪔃】㠯木橫貫鼎耳舉之﹝貫當作毌許亦從俗也禮經十七篇多言扃鼏注多言今文扃爲鉉古文𪔃爲密按扃者叚借字𪔃者正字鉉者音近義同字也以木横毌鼎耳是曰𪔃㒳手舉其木之耑是"},
{"n":"322-3","t":"曰扛鼎𪔃橫於鼎葢之上故禮經必先言抽扃乃後取鼏猶扃爲戶外閉之關故或以扃代之也﹞从鼎冂聲﹝五篇有冂部此从之爲聲古熒切十一部按大小徐篆皆作𠕪解作冂聲莫狄切以鼎葢字之音加諸横毌鼎耳之義誤矣廣韵集韵禮部韵略玉篇類篇皆佚此字然廣韵玉篇皆云亡狄切鼎葢也則？字尙未亡集韵類篇引横貫鼎耳云云於錫韵冥狄切而𪔃字亡矣惟匡謬正俗及毛晃禮部韵略增字獨不誤﹞周禮廟門容大𪔃七箇﹝攷工記匠人文今本作大扃七箇許所據作𪔃用此知禮經古文本亦作𪔃古文以𪔃密連文今文以鉉密連文鄭上字從古文下字從今文遂鼏鼏連文轉寫恐其易混則上字易爲扃耳韵會無大﹞即易玉鉉大吉也﹝鼎上九爻辭金部鉉下曰所以舉鼎也易謂之鉉禮謂之鼏據此則許所據禮古文作鼏鄭則據禮今文作鉉同易也鼏鉉異字同義或讀鉉古冥反則非矣韵會無大吉也﹞\n【鼏】鼎覆也从鼎冖冖亦聲﹝此九字各本無以鼏篆鼏解牛頭馬脯而合之今補正鼏見禮經所以覆鼎用茅爲"},
{"n":"323","t":"之今本作鼏正字也禮古文作密叚借字也从鼎冖者冖覆也冖亦聲者據冥字之解知之古者覆巾謂之幎鼎葢謂之鼏而禮經時亦通用䖵部𧖅从鼏聲亦作蜜虎部䖑讀若鼏是知鼏古音同冥亦同密在十一十二部之閒今音則莫狄切﹞\n文四﹝今補一共文五重一\n【克】肩也﹝周頌傳曰仔肩克也人部曰仔克也此曰克肩也然則周頌仔肩絫言之毛謂二字皆訓克也肩謂任任事以肩故任謂之肩亦謂之克釋詁云肩克也又曰肩勝也鄭箋云仔肩任也許云勝任也任保也保當也凡物壓於上謂之克今蘇常俗語如是釋言曰克能也其引伸之義左傳曰凡師得儁曰克於鄭伯克段於鄢曰如二君故曰克即得儁之說也穀梁曰克者何能也何能也能殺也此釋言之說也公羊曰克之者何殺之也此以相勝爲義大雅毛傳云掊克自伐而好勝人也俗作剋﹞象屋下刻木之形﹝上象屋下象刻木彔彔形木堅而安居屋下栔刻之能事之意也相勝之意也苦得切一部刻克曡韵﹞凡克之屬皆从克\n【𠅏克】古文克\n【𠧹】亦古文克\n\n文一重二\n【彔】刻木彔彔也﹝小徐曰彔彔猶歷歷也一一可數之皃按剝下曰彔刻割也彔彔麗廔嵌空之皃毛詩車歷錄亦當作歷彔﹞象形﹝盧谷切三部﹞凡彔之屬皆从彔\n\n文一\n【禾】嘉穀也﹝嘉禾曡韵生民詩曰天降嘉穀維虋維芑虋芑爾雅謂之赤苗白苗許艸部皆謂之嘉穀皆謂禾也公羊何注曰未秀爲苗巳秀爲禾魏風無食我黍無食我麥無食我苗毛曰苗嘉穀也嘉穀謂禾也生民傳曰黃嘉穀也嘉穀亦謂禾民食莫重於禾故謂之嘉穀嘉穀之連稿者曰禾實曰𥻆𥻆之人曰米米曰梁今俗云"},
{"n":"323-2","t":"小米是也﹞㠯二月始生八月而孰得之中和故謂之禾﹝依思元賦注齊民要術訂和禾曡韵﹞禾木也木王而生金王而死﹝謂二月生八月孰也伏生淮南子劉向所著書皆言張昏中種榖呼禾爲榖思元賦注引此下有故曰木禾四字﹞从木﹝禾木也故从木﹞象其穗﹝各本作从木从𠂹省𠂹象其穗九字淺人增四字不通今正下从木上筆𠂹者象其穗是爲从木而象其穗禾穗必下垂淮南子曰夫子見禾之三變也滔滔然曰狐向𠀉而死我其首禾乎高注云禾穗垂而向根君子不忘本也張衡思元賦曰嘉禾垂㯋而顧本王氏念孫說莠與禾絕相似雖老農不辨及其吐穗則禾穗必屈而倒垂莠穗不垂可以識別艸部謂莠揚生古者造禾字屈筆下垂以象之戶戈切十七部﹞凡禾之屬皆从禾\n【秂】上諱﹝上諱二字許書原文秀篆許本無後人沾之云上諱則不書其字宜矣不書故義形聲皆不言說詳一篇示部伏侯古今注曰諱秀之字曰茂葢許空其篆而釋之曰上諱下文禾之秀實爲稼則本作茂實也許既不言當補之曰不榮而實曰秀从禾人不榮而實曰秀者釋艸毛詩文按釋艸云木謂之榮艸謂之華榮華散文則一耳榮而實謂之實桃李是也不榮而實謂之秀禾黍是也榮而不實謂之英牡丹勺藥是也凡禾黍之實皆有華華瓣收即爲稃而成實不比華落而成實者故謂之榮可如黍稷方華是也謂之不榮亦可實發實秀是也論語曰苗而不秀秀而不實秀則巳實矣又云實者此實即生民之堅好也秀與𥝩義相成𥝩下曰禾成秀也𥝩自其𠂹言之秀自其挺言之而非實不謂之秀非秀不謂之𥝩夏小正秀然後爲萑葦周禮注荼茅秀也皆謂其𥝩而實引伸之爲俊秀秀傑从禾人者人者米也出於稃謂之米結於稃內謂之人凡果實中有人本艸本皆作人明刻皆改作仁殊謬禾稃內有人是曰秀玉篇集韵類篇皆有秂字欲結米也而鄰切本秀字也隸書秀从乃而秂別讀矣息救切三部﹞\n【稼】禾之秀實爲稼﹝既言秀又言實者論語說也謂禾𥝩之成曰稼也甫田曾孫之稼箋云稼禾也謂有稿者也﹞莖節爲禾﹝全體爲禾渾言之也聘禮禾三十車是也禹貢所謂總也莖節爲禾別於𥝩而言析言之也下文之稭稈也﹞从禾家聲﹝古訝切古音在五部﹞一曰稼家事也﹝此取从家爲義史記曰五穀蕃孰穰穰滿家邠風八月其穫謂禾可穫也九月築場圃十月納禾稼謂治於場而納之囷倉也此說與穡義略同﹞一曰在野曰稼﹝稼之言嫁也毛傳曰種之曰稼周禮司稼注曰種穀曰稼如嫁女以有所生此說與穡義別吕覽君守篇曰后稷作榢﹞\n【穡】穀可收曰穡﹝毛傳曰斂之曰穡許不云斂之云可收者許主謂在野成孰不言禾言穀者晐百穀言之不獨謂禾也古多叚嗇爲穡﹞从禾嗇聲﹝此舉形聲包會意所力切一部﹞\n【穜】埶也﹝丮部曰埶穜也小篆埶爲穜之用切種爲先穜後孰直容切而隸書互易之詳張氏五經文字種者以穀播於土因之名穀可種者曰種凡物可種者皆曰種別其音之隴切生民曰種之黃茂又曰實種實褎箋云種生不雜也﹞从禾童聲﹝之用切九部﹞\n【稙】早穜也﹝此謂凡穀皆有早種者魯頌傳曰先種曰稙謂先種先孰也釋名曰靑徐人謂長婦曰稙長禾苗先生者曰稙取名於此也﹞从禾﹝凡氾言諸穀而字从禾者依嘉穀爲言也﹞直聲﹝常職切一部﹞詩曰稙稚尗麥﹝魯頌閟宫文按稚當作稺郭景純注方言曰稺古稚字是則晉人皆作稚故稺稚爲古今字寫說文者用今字因襲之耳﹞\n【種】先穜後孰也﹝此謂凡穀有如此者邠風傳曰後孰曰重周禮內宰注鄭司農云先種後孰謂之穜按毛詩作重叚借字也周禮作穜轉寫以今字易之也﹞从禾重聲﹝直容切九部﹞\n【稑】疾孰也﹝謂凡穀有如此者邠風傳曰先孰曰穋周禮內宰注鄭司農云後種先孰謂之稑按土宜物性即同一種而有不同故大司徒必辨十有二壤之物而知其種司稼掌巡野之稼而辨穜穋之種也﹞从禾坴聲﹝力竹切三部﹞詩曰黍稷種稑﹝邠風七月文按七月及閟宫皆作重許種下不偁而偁於稑下葢本作重轉寫易之也﹞\n【穋】稑或从翏﹝翏聲也今周禮作稑毛詩作穋﹞\n【稺】幼禾也﹝魯頌毛傳曰後種曰稺許不言後種者後種固小於先種即先種者當其未長亦稺也先"},
{"n":"324-2","t":"種而中有遟長者亦稺也故惟魯頌稙稺對言毛釋之小雅無害我田稺彼有不穫稺毛不釋者亦謂槩言幼禾引伸爲凡幼之偁今字作稚﹞从禾屖聲﹝屖者遟也直利切十五部﹞\n【稹】穜穊也﹝此與鬒爲稠髮同也引伸爲凡密緻之偁﹞从禾眞聲﹝之切十二部﹞周禮曰稹理而堅﹝攷工記輪人文鄭云稹致也致今之緻字﹞\n【稠】多也﹝本謂禾也引伸爲凡多之偁小雅綢直如髮叚綢爲稠也﹞从禾周聲﹝直由切三部﹞\n【穊】稠也﹝漢書劉章言耕田曰深耕穊種立苗欲疏非其種者鉏而去之引伸爲凡稠之偁﹞从禾既聲﹝已利切十五部﹞\n【稀】疏也﹝？部曰疏通也稀與穊爲反對之辭所謂立苗欲疏也引伸爲凡疏之偁﹞从禾希聲﹝許書無希字而希聲字多有與由聲字正同不得云無希字由字也許時奪之今不得其說解耳香衣切十五部﹞\n【𥣫】禾也﹝葢禾有名𥣫者也廣韵曰莊子謂之禾也﹞从禾蔑聲﹝莫結切十二部﹞\n【穆】禾也﹝葢禾有名穆者也凡經傳所用穆字皆叚穆爲㣎㣎者細文也从彡𡭴省彡言文𡭴言細凡言穆穆於穆昭穆皆取幽微之義釋訓曰穆穆敬也大雅文王傳曰穆穆美也﹞从禾㣎聲﹝莫⺊切三部﹞\n【私】禾也﹝葢禾有名私者也今則叚私爲公厶倉頡作字自營爲厶背厶爲公然則古衹作厶不作私﹞从禾厶聲﹝息夷切十五部﹞北道名禾主人曰私主人﹝北道葢許時語立乎南以言北之辭周頌駿發爾私毛曰私民田也﹞\n【䆏】稻紫莖不粘者也﹝者字今補﹞从禾𨤝聲讀若靡﹝王氏念孫曰靡當作黂字之誤也扶沸切古音在十三部十五部之閒又按此爲稻屬則當廁於下文稻稌稴秔秏之類葢轉寫者亂之﹞\n【稷】𪗉斉也﹝程氏瑤田九穀攷曰稷𪗉大名也粘者爲秫北方謂之高粱通謂之秫秫又謂之蜀黍高大似蘆月令首種不入鄭云首種謂稷今以北方諸穀播種先後攷之高粱冣先管子書日至七十日陰凍釋而蓺稷百日不蓺稷日至七十日今之正月也今南北皆以正月蓺高粱是也凡經言疏食者稷食也稷形大故得疏偁按程氏九穀攷至爲精析學者必讀此而"},
{"n":"325","t":"後能正名其言漢人皆冒粱爲稷而稷爲秫秫鄙人能通其語者士大夫不能舉其字眞可謂撥雲霧而覩靑天矣﹞五穀之長﹝謂首種也月令注稷五穀之長按稷長五穀故田正之官曰稷五經異義今孝經說稷者五穀之長穀衆多不可徧敬故立稷而祭之古左氏說列山氏之子曰柱死祀以爲稷稷是田正周棄亦爲稷自商以來祀之許君曰謹按禮緣生及死故社稷人事之既祭稷穀不得但以稷米祭稷反自食同左氏義鄭君駁之曰宗伯以血祭祭社稷五祀五嶽社稷之神若是句龍柱棄不得先五嶽而食大司徒五地一曰山林二曰川澤三曰𠀉陵四曰墳衍五曰原隰大司樂五變而致介物及土示土示者五土之總神即謂社也六樂於五地無原隰而有土祇則土祇與原隰同用樂也是以變原隰言土示詩信南山云畇畇原隰下云黍稷彧彧原隰生百穀稷爲之長然則稷者原隰之神若達此義不得以稷米祭稷爲難社者五土總神稷者原隰之神皆能生萬物者以古之有大功者配之句龍以有平水土之功配社祀之稷有播種之功配稷祀之按許造說文但引今孝經說則其說社稷當與鄭意同玉裁謂異義早成說文晚出爲定說此亦一耑也﹞从禾畟聲﹝子力切一部古叚稷爲即小雅既齊既即毛云稷疾是也亦叚爲昃字如穀梁日昃作日稷是也﹞\n【𥞷】古文稷﹝按？葢即古文畟字﹞\n【𪗉】稷也﹝釋艸曰秶稷也周禮甸師齍盛注云秶者稷也穀者稷爲長按經作？注作秶此經用古字注用今字之例周禮？盛字鄭易爲秶者三甸師肆師大祝也小宗伯六？注云？讀爲秶六秶謂六穀黍稷稻粱麥苽云？讀爲秶此易？爲秶之證也秶本謂稷何以六穀統名秶則以稷爲穀之長故得槩之甸師注是其恉也米本謂禾凡穀皆得名米秶盛之秶猶是矣甫田作齊亦作？毛曰器實曰？而左傳禮記皆作秶盛是可證？秶之同字穀名曰秶用以祭祀則曰？別之者貴之也今經典秶皆譌粢而？字且不見於經典矣廣韵曰𪗉祭飯也玉篇曰黍稷在器曰𪗉知舊本經典故作𪗉盛﹞从禾𠫼聲﹝即夷切十五部﹞\n【秶】𪗉或从次作﹝鄭注周禮曰齎資字同其字以𠫼次爲聲从貝變易此亦以𠫼次爲聲从禾變易而今日經典秶盛皆从米作"},
{"n":"325-2","t":"則又粉餈之或字而誤叚之﹞\n【秫】稷之粘者﹝九穀攷曰稷北方謂之高粱或謂之紅梁其粘者黃白二種所謂秫也秫爲黏稷而不黏者亦通𧦝爲秫秫而他穀之黏者亦叚借通偁之曰秫陶淵明使公田二頃五十畝種秫稻之黏者也崔豹古今注所謂秫爲黏稻是也﹞从禾朮象形﹝下象其莖葉上象其𥝩食聿切十五部鍇本作术聲﹞\n【朮】秫或省禾\n【穄】𪎭也﹝此謂黍之不粘者也黍部曰𪎭者穄也吕氏春秋飯之美者陽山之穄高注云關西謂之𪎭冀州謂之䵖廣雅䵛𪎭穄也九穀攷曰據說文禾屬而黏者黍則禾屬而不黏者𪎭對文異散文則通偁黍內則飯黍稷稻梁白黍黃梁鄭注黍黃黍也黃黍者𪎭也穄也飯用之黏者釀酒及爲餌餈酏粥之屬不黏者𧦝𪎭𧦝穄而黏者乃專得黍名矣今北方皆𧦝黍子𪎭子穄子穄與稷雙聲故俗誤認爲稷其誤自唐之蘇恭始﹞从禾祭聲﹝子例切十五部九穀攷曰簠簋實𪎭爲之以供祭祀故又異其名曰穄﹞\n【稻】稌也﹝今俗㮣謂黏者不黏者未去穅曰稻稬稻秈稻秔稻皆未去穅之偁也既去穅"},
{"n":"325-3","t":"則曰稬米曰秈米曰秔米古謂黏者爲稻謂黏米爲稻九穀攷曰七月詩十月穫稻爲此春酒月令乃命大酋秫稻必齊內則襍記並有稻醴左傳進稻醴粱糗是以稻爲黏者之名黏者以釀也內則糝酏用稻米籩人職之餌餈注亦以爲用稻米皆取其黏耳而食醫之職牛宜稌鄭司農說稌稉也是又以稉釋稻稉其不黏者也孔子曰食夫稻亦不必專指黏者言職方氏揚荆諸州亦但云其穀宜稻吾是以知稌稻之爲大名也玉裁謂稻其渾言之偁秔與稻對爲析言之偁稻宜水故周禮稻人掌稼下地﹞从禾舀聲﹝徒晧切古音在三部﹞\n【稌】稻也﹝釋艸曰稌稻周頌毛傳同許曰沛國𧦝稬而郭樸曰今沛國呼稌然則稌稬本一語而稍分輕重耳﹞从禾余聲﹝徒古切五部﹞周禮曰牛宜稌﹝食醫文﹞\n【稬】沛國謂稻曰稬﹝襄五年穀梁傳仲孫蔑衞孫林父會吳於善稻吳謂善伊謂稻緩按謂善爲伊者古合韵也謂稻爲緩者即沛國謂稻曰稬之理也緩古亦讀如暖昭五年狄人謂賁泉矢胎謂賁爲矢者即今俗語謂糞爲矢也今矢胎作失台者誤﹞从禾耎聲﹝奴亂切十四部今語奴臥切﹞\n【稴】稻不黏者﹝凡穀皆有黏者有不黏者秫則稷之？者也穄則黍之不黏者也稻有不黏者則稴是也今俗通謂不黏者爲秈米集韵類篇皆云方言江南呼稉爲秈亦作籼作粞按說文玉篇皆有稴無秈葢秈即稴字音變而字異耳廣雅曰秈稉也渾言不別也﹞从禾兼聲讀若風廉之廉﹝風廉之廉疑當同食部作風溓溓力兼切亦胡兼切七部﹞\n【秔】稻屬﹝凡言屬者以屬見別也言別者以別見屬也重其同則言屬秔爲稻屬是也重其異則言別稗爲禾別是也周禮注曰州黨族閭比鄕之屬別介次市亭之屬別小者屬別並言分合並見也稻有至黏者稬是也有次黏者稉是也有不黏者稴是也稉比於稬則爲不黏比於稴則尙爲黏稉與稴爲飯稬以釀酒爲餌餈今與古同矣散文稉亦偁稻對文則別魏都賦水澍稉稌陸蒔稷黍蜀都賦黍稷油油稉稻莫莫皆稉稻並舉本艸經秔米稻米殊用陶貞白乃不能分別其亦異矣﹞从禾亢聲﹝古行切古音在十部﹞\n【𥠛】俗秔﹝更聲也陸德明曰稉與粳皆俗秔字﹞\n【秏】稻屬﹝漢書曰訖於孝武後元之年靡有孑遺秏矣孟康曰秏音毛無有秏米在者也秏米米名即所謂稻屬也今本作毛米誤孟意若今言無有一粒存者水經注曰燕人謂無爲毛故有用毛爲無者又有用秏者初讀莫報切既又讀呼到切改禾旁爲耒旁罕知其本音本義本形矣大雅秏斁下土秏者乏無之謂故韓詩云惡也﹞从禾毛聲﹝呼到切二部按當音毛音？﹞伊尹曰飯之美者玄山之禾南海之秏﹝吕氏春秋．本味篇伊尹曰南海之秬高注南海南方之海秬黑黍也許所據伊尹書不同伊尹書見漢藝文志﹞\n【穬】芒粟也﹝周禮稻人澤草所生種之芒種鄭司農云芒種稻麥也按凡穀之芒稻麥爲大芒粟次於此麥下曰芒穀然則許意同先鄭也稻麥得𧦝粟者從嘉穀之名也﹞从禾廣聲﹝古猛切古音在十部﹞\n【秜】稻今年落來年自生謂之秜﹝淮南書離先稻孰而農夫耨之不以小利傷大穫也注云離與稻相似耨之爲其少實疑離即秜玉篇廣韵秜皆力脂切則音同也他書皆作穭力與切埤蒼穭自生也亦作稆後漢書獻帝紀尙書郎以下自出采稆古作旅史漢皆云觜觿主？旅事晉灼曰？采也野生曰旅今之飢民采旅生按離秜旅一聲之轉皆謂不種而自生者也﹞从禾尼聲﹝里之切按之當依廣韵作脂十五部﹞\n【稗】禾別也﹝謂禾類而別於禾也孟子曰苟爲不孰不如荑稗左傳云用秕稗也杜云稗草之似穀者稗有米似禾可食故亦種之如淳曰細米爲稗故小說謂之稗官小販謂之稗販﹞从禾卑聲﹝旁卦切十六部﹞琅邪有稗縣﹝地理志琅邪郡椑縣郡國志無後漢省也椑當是本作稗莽曰識命葢惡其名而易之今山東沂州府莒州州南有稗縣故城或曰本春秋時向國隱公二年莒人入向是也﹞\n【移】禾相倚移也﹝相倚移者猶言虚而與之委蛇也吕氏春秋曰苗其弱也欲孤其長也欲相與俱其熟也欲相扶倚移連緜字曡韵讀若阿那攷工記鄭司農注兩引倚移從風今上林賦作旖旎從風說文於禾曰倚移於旗曰旖施於木曰檹施皆謂阿那也毛傳曰猗儺柔順也猗儺即阿那表記衣服以移之注移讀如禾氾移之移移猶廣大也禾氾移葢謂禾蕃多郊特牲其蜡乃通以移民也鄭曰移之言羨也古叚移爲侈如攷工記飾車欲侈故書侈爲移少牢饋食禮移袂皆是今人但讀爲遷移據說文則自此之彼字當作迻﹞从禾多聲﹝弋支切古音在十六部﹞一曰禾名﹝別一義﹞\n【穎】禾末也﹝穎之言莖也頸也近於𥝩及貫於𥝩者皆是也大雅實穎實栗毛曰穎垂穎也禹貢鄭注曰百里賦入總謂入刈禾也二百里銍銍𣃔去稿也三百里秸秸又去穎也四百里入粟五百里入米者遠彌輕也禮器稾鞂之設鄭注穗去實曰鞂鞂與秸同物鄭注尙書曰去穎謂用其𥝩也注禮器曰去實謂用其穎也史記曰錐處囊中穎脫而出非特其末見而巳少儀刀卻刃授穎是則穎在錐則卻於末在刀則卻於刃在禾則卻於𥝩也渾言之則穎爲禾末析言之則禾芒乃爲秒﹞从禾頃聲﹝余頃切十一部﹞詩曰禾穎穟穟﹝大雅生民文今詩作禾役毛曰役列也玉裁按役者穎之叚借字古支耕合韵之理也列者？之叚借禾穰也此穎通穰言之下章之穎則專謂垂者﹞\n【䅘】齊謂麥䅘也﹝來之本義訓麥然則加禾旁作來俗字而巳葢齊字也據廣韵則埤蒼來？字作䅘﹞从禾來聲﹝洛哀切一部按上下文皆言禾中閒以麥疑皆非舊次﹞\n【𥝩】禾成秀人所收者也﹝依爾雅音義及元應書訂𥝩與秀古互訓如月令注黍秀舒散即謂黍𥝩也人所收故从爪﹞从爪禾﹝會意小徐作爪聲非此與采同意徐醉切十五部﹞\n【穗】俗从禾惠聲\n【䄪】禾危𥝩也﹝危𥝩謂穎欲𣃔落也齊民要術云刈晚則穗折遇風則收減玉篇云䄪亦懸物也則䄪同方言之？方言曰？縣也趙魏之閒曰？燕趙之郊縣物於臺之上謂之？郭樸曰了？縣物皃丁小反按元應書及集韵所引方言皆如是今本方言作佻妄人所改耳王延壽王孫賦？瓜懸而瓠垂？者象形字䄪者諧聲字﹞从禾勺聲﹝都了切二部﹞\n【穟】禾𥝩之皃﹝大雅生民曰禾役穟穟釋訓曰穟穟苗也毛傳曰穟穟苗好美也按公羊傳注生曰苗秀曰禾苗禾一也釋訓毛傳與許說一也許以經言禾穎則穟穟指𥝩言成就之皃﹞从禾遂聲﹝徐醉切十五部﹞詩曰禾穎穟穟﹝按古音支淸二部互轉役在支部即穎之入聲葢即穎之叚借字許此句葢用三家詩如如鳥斯？爲正字毛詩作革爲叚借字也﹞\n【𦼯】穟或从艸\n【𥠄】禾𠂹皃﹝禾𥝩必𡍮𥝩重則秆𡍮﹞从禾耑聲讀若端﹝十四部今音丁果切取朵字之意﹞\n【䅥】禾舉出苗也﹝何休曰生曰苗秀曰禾禾𥝩初挺出於苗是曰䅥既成則屈而下？矣周頌曰驛驛其達有厭其傑毛云達射也有厭其傑言傑苗厭然特美也毛鄭釋詩皆謂苗許云禾舉出苗則謂𥝩手部揭者高舉也音義略同﹞从禾曷聲﹝居謁切十五部廣韵入曷薛二韵﹞\n【秒】禾芒也﹝下文云禾有秒秋分而秒定淮南書秒作蔈亦作䅺按艸部云蔈末也禾芒曰秒猶木末曰杪九穀攷曰粟之孚甲無芒芒生於粟𥝩之莖﹞从禾少聲﹝亡沼切二部﹞\n【穖】禾穖也﹝九穀攷曰禾𥝩成實離離若聚珠相聯貫者謂之穖與珠璣之璣同意吕氏春秋得時之禾疏穖而穗大得時之稻長秱疏穖高注云穖禾穗果？是也玉裁謂穖貴疏者禾𥝩緊密每顆皆綻而後能疏也穖疏而穗乃大﹞从禾幾聲﹝居豨切十五部﹞\n【秠】一稃二米从禾丕聲詩曰誕降嘉穀惟秬惟秠天賜后稷之嘉穀也﹝按此解當云稃也从禾丕聲詩曰誕降嘉穀惟秬惟秠黑黍一稃二米天賜后稷之嘉穀也爲淺人改竄之耳詩生民惟秬惟秠釋艸曰秬黑黍秠一稃二米毛傳正同葢黑黍一稃二米曰秬言秬而一稃二米巳見經文以惟秠足句見黑黍之稃有異不比下文惟虋惟芑畫然二物故釋訓者以黑黍系秬以一稃二米系秠分屬之鄭志張逸問云鬯人職注秬如黑黍一秠二米按爾雅秠一稃二米未知二者同異荅曰秠即其皮稃亦皮也爾雅重言以曉人更無異偁也據此知秠即稃凡稃皆曰秠非必二米一桴也許於鬯部？下云黑黍也一稃二米是可見一稃二米者謂秬非謂凡秠也此必偁經文惟秬惟秠而後總釋之曰黑黍一稃二米則爾雅毛傳訓詁之意明矣秠之本義與稃同故必先之曰稃也从禾丕聲而後引詩則知經義與字義無不合矣小徐本秠稃二篆相屬此必古本秠稃？穅四篆同義淺人墨守爾雅毛傳而不心知其意乃妄改許書致文理不通而不可讀？悲切字林匹几匹九夫九三反匹九夫九二反則當从不聲玉篇作秠是也古音在一部○今鬯人注如黑黍一稃二米詩正義引作一秠二米葢正義所引是鄭作一秠爾雅作一稃鄭意秠即稃故荅問云爾﹞\n【稃】？也﹝小徐本此篆與秠篆相屬古本也玉篇次苐正同自淺人不知秠解而改竄之乃又移易篆之次第矣甫田箋曰方房也謂孚甲始生而未合時也古借孚爲稃﹞从禾孚聲﹝芳無切古音在三部﹞\n【𥹃】稃或从米付聲\n【𥢶】穅也从禾會聲讀若裹﹝苦會切十五部玉篇公臥公外二切公臥即讀若裹之云會聲而讀若裹者合音也﹞\n【穅】穀之皮也﹝云穀者晐黍稷稻梁麥而言穀猶粟也今人謂巳脫於米者爲穅古人不爾穅之言空也空其中以含米也凡康寧康樂皆本義空中之引伸今字分別乃以本義从禾引伸義不从禾﹞从禾米庚聲﹝庚毛刻作康誤今正苦岡切十部﹞\n【康】穅或省作﹝稃𥢶穅康"},
{"n":"328","t":"四篆大徐在秳𥝬二篆之下今以類移此﹞\n【秨】禾繇皃﹝繇今搖字今俗語說動搖之皃曰秨即此字也﹞从禾乍聲讀若昨﹝在各切五部﹞\n【穮】槈鉏田也﹝各本作耕禾閒也今正周頌釋文引說文穮槈鉏田也表嬌反字林穮耕禾閒也方遙反然則今本說文淺人用字林改之穮者𦓷也非耕也周頌緜緜其麃毛傳曰麃耘也釋訓曰緜緜麃也孫炎云緜緜言詳密也郭樸云芸不息也左傳是穮是蔉杜云穮耘也許云槈鉏田者槈薅器也鉏立薅斫也薅者披田艸也或槈其田或鉏其田皆曰穮今吳下俗語說用鉏曰暴即此字也﹞从禾麃聲﹝甫嬌切二部周頌叚麃爲之﹞春秋傳曰是穮是袞﹝左傳昭元年文袞之言畎也謂壅禾本也﹞\n【䅁】轢禾也﹝轢者車所踐也此轢讀如勞即齊民要術所謂勞也郞到切賈思勰曰古曰耰今曰勞說文櫌摩田器今人鄙語曰摩勞種穀之法苗既出壟每一經雨白背時輒以鐵齒𨫒楱縱横杷而勞之杷法令人坐上數以手𣃔去艸如此令地輭易鉏省力中鋒止苗高一尺鋒之按賈云鋒之謂鉏之也"},
{"n":"328-1","t":"勞之而後鋒之然則案之而後穮之矣﹞从禾安聲﹝轢禾者所以安禾也形聲包會意烏旰切十四部﹞\n【秄】雝禾本﹝雝俗作壅小雅或耘或耔毛曰耘除艸也耔雝本也食貨志后稷始畎田以二耜爲耦廣尺深尺曰畎長終畝一畝三畎一夫三百畎而播種於畎中苗生三葉以上稍耨隴艸因壝其土以附苗根故其詩曰或芸或芓黍稷儗儗芸除艸也秄附根也言苗稍壯每耨輒附根比盛暑隴盡而根深能風與旱故儗儗而盛也按班所據詩作芓古文叚借字說詩作秄小篆字詩言耘秄左傳言穮袞袞者畎也隤壟艸壅於畎中也耔蔉皆俗字﹞从禾子聲﹝即里切一部﹞\n【穧】穫刈也﹝穫刈謂穫而芟之也刈同乂芟艸也刈之必齊故从？小雅曰此有不斂穧謂巳刈而遺於田未斂者也上文不穫稺謂幼禾留於田未刈者也釋詁曰馘穧穫也鄭注周禮云四秉曰筥謂一穧也﹞一曰撮也﹝撮者四圭也一曰㒳指撮也然則穧之別義謂少也﹞从禾𠫼聲﹝上文既有？字以禾在上禾在旁別其義在詣切十五部﹞\n【穫】刈穀也﹝穫之言獲也刈穀者以銍以鎌﹞从禾蒦聲﹝胡郭切五部﹞\n【䆅】積禾也﹝䆅積雙聲廣雅曰䆅積也﹞从禾資聲﹝即夷切十五部﹞詩曰䆅之秩秩﹝周頌文今作積之栗栗毛云栗栗衆多也無䆅積也之文葢許偁三家詩也﹞\n【積】聚也﹝禾與粟皆得偁積引伸爲凡聚之偁淇奧詩叚簀爲積﹞从禾責聲﹝則歷切十六部﹞\n【秩】積皃﹝皃各本作也今正積之必有次敘成文理是曰秩詩叚樂傳曰秩秩有常也斯干傳曰秩秩流行也巧言傳曰秩秩進知也賓之初筵傳曰秩秩然肅敬也釋訓曰條條秩秩智也又曰秩秩淸也皆引伸之義也﹞从禾失聲﹝直質切十二部古叚？爲秩如秩秩大猷大部作？？大猷儀禮注云秩或爲臷皆是也﹞詩曰䆅之秩秩\n【稛】絭束也﹝絭束謂以繩束之國語垂櫜而入稇載而歸韋注稇絭也古亦叚麇爲之如左傳羅無勇麇之及潞麇之是也方言稇就也注稇稇成就皃廣韵作成熟葢禾熟而刈之而絭束之其義相因也﹞从禾囷聲﹝苦本切十三部按本从囷聲𠀉吻反轉入䰟韵爲苦本切"},
{"n":"328-3","t":"非从困聲也﹞\n【稞】穀之善者﹝謂凡穀顆粒俱佳者廣韵云淨穀﹞从禾果聲﹝胡瓦切古音讀如顆十七部﹞一曰無皮穀﹝謂穀中有去稃者也此義當讀如裸﹞\n【秳】春粟不潰也﹝水部曰潰漏也春粟不潰者謂無散於臼外者也葢春之用力重則或潰用力輕則不是曰？今俗謂輕春曰桄古曠切即？之轉語也﹞从禾𠯑聲﹝戶𢬸切按當古𣴠切十五部﹞\n【𥝖】𥞸也从禾气聲﹝居气切十五部篇韵皆下𣳚切﹞\n【䅵】禾皮也﹝禾皮者禾稿之皮也吕氏春秋曰得時之麥薄䅵而赤色本謂稿皮因以𧦝䅌皮羔聲勺聲古音同在二部故䅵音灼下文曰禾若秧穰曰把取禾若若即䅵今音相近又改其字耳﹞从禾羙聲﹝之若切古音在二部平聲按春秋經有禚字齊地名今釋文五經文字皆作禚从示惟玉篇禾部䅵下曰又齊地名而示部禚字在部末孫強等所沾然則希馮所據春秋字从禾﹞\n【稭】禾？去其皮祭天㠯爲席也﹝禮器曰莞簟之安而？鞂之設鄭注穗去實曰鞂引禹貢三百"},
{"n":"329","t":"里納鞂服禹貢釋文秸本或作稭然則稭秸鞂三形同又或作䕸亦同謂禾莖既刈之上去其穗外去其皮存其淨莖是曰稭鄭云穗去實猶云穎去穗也穎謂莖之近穗者鄭注禹貢云銍謂刈穗𣃔去稾也稭又去其穎也是謂下𢧵爲稾近穗爲穎故三百里納秸者不惟去稾又去穎而納穗其注禮器云穗去實者正謂去穗用近穗之穎與許云稾去皮者少異許云稾者兼穎而言言稾得兼穎言穎不兼稾也﹞从禾皆聲﹝古切十五部﹞\n【稈】禾莖也﹝謂自根之上至貫於穗者是也﹞从禾旱聲﹝古旱切十四部﹞春秋傳曰或投一秉稈﹝昭公卄七年左傳曰或取一編菅焉或取一秉秆焉國人投之此以二句合爲一句耳﹞\n【秆】稈或从干作﹝干聲﹞\n【稾】稈也﹝廣雅左傳注皆云秆稾也叚借爲矢榦之稾屈平屬艸稾之稾﹞从禾高聲﹝古老切二部﹞\n【秕】不成粟也﹝按不成粟之字从禾惡米之字从米而皆比聲此其別也左傳若其不具用秕粺也杜云秕穀不成者僞古文云若粟之有秕吕覽云凡禾之患不俱生而俱死是"},
{"n":"329-1","t":"以先生者美米後生者多秕是故其耨也長其兄而去其弟按今俗𧦝穀之不充者曰？補結切即秕之俗音俗字也引伸之凡敗者曰秕漢書曰秕我王度﹞从禾比聲﹝卑履切十五部﹞\n【䅌】麥莖也﹝麥莖光澤娟好故曰䅌一作？潘岳射雉賦曰闚䦓？葉是﹞从禾肙聲﹝古玄切十四部﹞\n【𥞥】黍穰也﹝廣雅黍穰謂之䅀左傳使巫以桃茢先祓殯杜注云茢黍穰檀弓以巫祝桃茢執戈鄭注云茢萑苕按二物皆可爲彗二字可通用故注不同許說其本義也詩生民禾役穟穟毛傳役列也列葢？之叚借禾穰亦得謂之？也﹞从禾𥞥聲﹝良薛切十五部﹞\n【穰】黍？巳治者﹝巳治謂巳治去其？皮也謂之穰者莖在皮中如瓜瓤在瓜皮中也周頌傳曰穰穰衆也此叚借也﹞从禾襄聲﹝汝羊切十部﹞\n【秧】禾若秧穰也﹝若即上文之䅵也若者擇菜也擇菜者必去其邊皮因之凡可去之皮曰若竹皮亦曰？漢書印絫絫綬若若絫絫重積也若若如蘀若之多也秧穰曡韵字集韵曰禾下葉多也今俗謂稻之初生者曰秧凡艸木之幼可移栽者皆曰秧此與古義別﹞从禾央聲﹝於良切十部﹞\n【䅭】䅭䅣穀名﹝廣雅曰䅭䅣穄也按許但云穀名不與穄篆爲伍則與張說異﹞从禾旁聲﹝薄庚切古音在十部﹞\n【䅣】䅭䅣也﹝二字曡韵﹞从禾皇聲﹝戶光切十部﹞\n【秊】穀孰也﹝爾雅曰夏曰歲商曰祀周曰年唐虞曰載年者取禾一孰也﹞从禾千聲﹝奴顚切古音在十二部﹞春秋傳曰大有年﹝宣十六年經文穀梁傳曰五穀皆孰爲有年五穀皆大孰爲大有年﹞\n【穀】﹝此篆體依五經文字木部正﹞續也﹝穀與粟同義引伸爲善也釋詁毛傳皆曰穀善也又大雅傳曰穀祿也﹞百穀之總名也﹝周禮太宰言九穀鄭云黍稷稻粱麻大小豆小麥苽也膳夫食用六穀先鄭云稌黍稷粱麥苽也疾醫言五穀鄭曰麻黍稷麥豆也詩書言百穀種類繁多約舉兼晐之詞也惟禾黍爲嘉穀李善引辥君韓詩章句曰穀類非一故言百也﹞从禾𣪊聲﹝𣪊者今之殼字穀必有稃甲此以形聲包會意也古祿切三部﹞\n【稔】穀孰也﹝稔之言飪也﹞从禾念聲﹝而甚切七部﹞春秋傳曰不五稔是﹝昭元年左傳文﹞\n【租】田賦也从禾且聲﹝則吾切五部﹞\n【稅】租也从禾兌聲﹝輸芮切十五部﹞\n【䆃】䆃米也﹝三字句各本刪䆃字改米爲禾自吕氏字林顔氏家訓時巳然今正䆃擇也擇米曰䆃米漢人語如此雅俗共知者漢書百官表後書殤帝和帝紀皆有䆃官注皆云䆃官主擇米鄧后詔曰減大官䆃官自非共陵廟稻粱米不得䆃擇光武詔曰郡國異味有豫養䆃擇之勞凡作導者譌字也䆃米是常語故以䆃米釋䆃篆如河下云河水巂下云巂周之比淺人槩謂複字而刪之又改米爲禾吕忱徐廣顔之推司馬貞皆執誤本說文謂䆃是禾名豈知䆃果禾名則許書之例當與？穆私三篆爲伍而不廁於此﹞从禾道聲﹝徒到切古音在三部﹞司馬相如曰䆃一莖六穗也﹝史漢司馬相如傳．封禪文曰囿騶虞之珍羣徼麋鹿之怪獸䆃一莖六穗於庖犧雙觡共柢之獸獲周餘珍放龜於岐招翠黃乘龍於沼鄭德云䆃擇也一莖六穗謂嘉禾之米鄭語冣"},
{"n":"330","t":"明憭言於庖者擇米作飯必於庖也吕忱乃云禾一莖六穗謂之䆃葢不讀封禪文而誤𣃔許書之句度矣﹞\n【𥡃】虛無食也﹝爾雅果不孰爲荒周禮疏曰疏穀皆不孰爲大荒按荒年字當作𥡃荒行而𥡃廢矣﹞从禾荒聲﹝呼光切十部﹞\n【穌】杷取禾若也﹝杷各本作把今正禾若散亂杷而取之不當言把也離騷蘇糞壤以充幃兮謂申椒其不芳王逸曰蘇取也韓信傳曰樵蘇後爨師不宿飽漢書音義曰樵取薪也蘇取草也此皆假蘇爲穌也蘇桂荏也蘇行而穌廢矣樂記蟄蟲昭蘇注云更息曰蘇據玉篇云穌息也死而更生也然則希馮所據樂記作穌﹞从禾魚聲﹝素孤切五部﹞\n【稍】出物有漸也﹝漸依許當作？漸行而？廢矣稍之言小也少也凡古言稍稍者皆漸進之謂周禮稍食祿稟也云稍者謂祿之小者也﹞从禾肖聲﹝所敎切二部﹞\n【秋】禾穀孰也﹝其時萬物皆老而莫貴於禾穀故从禾言禾復言穀者晐百穀也禮記曰西方者秋秋之爲言揫也﹞从禾？省聲﹝七由切三部﹞\n【𥤚】籒文不省\n【秦】伯益之後所封國﹝鄭詩諩曰秦者隴西谷名於禹貢近雍州鳥鼠之山堯時有伯翳者實臯陶之子佐禹治水水土既平舜命作虞官掌上下草木鳥獸賜姓曰嬴歷夏商興衰亦世有人焉周孝王使其末孫非子養馬於汧渭之間孝王封非子爲附庸邑之於秦谷至曾孫秦仲宣王又命作大夫始有車馬禮樂侍御之好國人美之秦之變風始作按伯益伯翳實一人臯陶之子也今甘肅秦州淸水縣有故秦城漢地理志之隴西秦亭秦谷也﹞地宜禾从禾舂省﹝地宜禾者說字形所以从禾从舂也職方氏曰雍州穀宜黍稷豈秦穀獨宜禾與匠鄰切十二部按此字不以舂禾會意爲本義以地名爲本義者通人所傳如是也﹞一曰秦禾名﹝此别一義﹞\n【𥠼】籒文秦从秝\n【稱】銓也﹝銓者衡也聲類曰銓所以稱物也稱俗作秤按爾幷舉也偁揚也今皆用稱稱行而爾偁廢矣﹞从禾爯聲﹝處陵切六部廣韵又昌孕切是也等也銓義之引伸﹞春分而禾生﹝上文云以二月生﹞日夏至晷景可度"},
{"n":"330-2","t":"禾有秒﹝謂其時禾乃有芒也﹞秋分而秒定﹝上文云以八月孰孰時芒乃定﹞律數十二﹝句十二謂六律六吕也﹞十二秒而當一分﹝十二兩字舊奪今補下文云十髮爲程一程爲分十分爲寸然則十二禾秒而當十髮淮南天文訓作十二蔈而當一粟﹞十分而寸﹝天文訓作十二粟而當一寸﹞其㠯爲重﹝以衡輕重也﹞十二粟爲一分﹝此粟謂禾粟﹞十二分爲一銖﹝百四十四粟也天文訓曰十二粟而當一分十二分而當一銖十二銖而當半兩衡有左右因倍之故二十四銖爲一兩按金部銖下曰權十分黍之重也十分黍有譌依此則當云十二分粟之重也許用淮南說與說苑律歷志說異﹞故諸程品皆从禾﹝度起於十二秒權起於十二粟諸程品之字謂稱以下七篆也此釋稱从禾之意倂釋科以下六字从禾之意也﹞\n【科】程也﹝廣韵曰程也條也本也品也又科𣃔也按實一義之引伸耳論語曰爲力不同科孟子曰盈科而後進趙岐曰科坎也按盈科爲盈等也﹞从禾斗﹝依韵會所據小徐本苦禾切十七部﹞斗者量也﹝說从斗之意﹞\n【程】程品也﹝大徐無程字按此三字爲句與䆃米也一例淺人槩謂複字而刪之品者衆庶也因衆庶而立之法則斯謂之程品上文言諸程品可證矣荀卿曰程者物之準也月令陳祭器按度程注程謂器所容也漢書張蒼定章程如淳云章曆數之章術也程者權衡丈尺斗斛之平法也﹞十髮爲程一程爲分﹝一俗本作十誤大小徐舊本漢制攷小學紺珠皆不誤百髮爲分𣃔無是理﹞十分爲寸﹝十髮爲程度起於此十髮當禾秒十二故字从禾﹞从禾呈聲﹝直貞切十一部﹞\n【稯】布之八十縷爲稯﹝按此當有奪文聘禮記曰禾四秉曰筥十筥曰稯十稯曰秅許下文五稯爲？二？爲秅正本記文若先之曰布八十縷爲稯則下文不爲四百縷爲？八百縷爲秅乎知其𣃔不然矣葢必云禾四十秉爲稯从禾㚇聲一曰布之八十縷爲稯轉寫奪漏而亂之耳秉見又部云禾把也从又持禾云四十秉爲稯則上下相屬成文鄭注周禮云禾稾實幷刈者也秉手把也稯猶束也國語其歲收"},
{"n":"331","t":"田一井出稯禾秉芻缶米不是過也稯禾謂禾四十秉秉芻謂芻一把韋注殊誤布八十縷爲稯者史記孝景本紀令徒𨽻衣七稯布索隱正義皆云葢七𦫵布用五百六十縷漢書王莽傳一月之祿十緵布二匹孟康云緵八十縷也攷鄭注喪服曰八十縷爲𦫵𦫵當爲登登成也今之禮皆登爲𦫵俗誤巳行久矣賈公彦云今亦云布八十縷謂之宗宗即古之𦫵也是則宗緵登𦫵一語之轉聘禮今文作稯古文作緵許从今文故糸部無緵布縷與禾把皆數也故同名糸部緦下云十五𦫵布謂十五稯布也﹞从禾㚇聲﹝子紅切九部﹞\n【𥞝】籒文稯省﹝㚇亦兇聲也﹞\n【秭】五稯爲秭﹝禾二百秉也周禮掌客注有秅秭麻荅之文秅秭連文則非詩之秭也謂五稯也﹞从禾𠂔聲﹝將几切十五部﹞一曰數？至萬曰秭﹝？各本作億今依心部正周頌兩言萬億及秭毛曰數萬至萬曰億數億至萬曰秭定本集注釋文皆作數億至萬釋文所記別本及正義及前此甄鸞五經筭術皆作數億至億許書多襲毛傳此云數？至萬曰秭似當出於毛然心部云十萬曰"},
{"n":"331-1","t":"意不從毛之萬萬曰億而從古數則說秭亦不必同毛葢毛作數億至億曰秭許別有所受作數億至萬與秭不見他經惟見周頌鄭內則注萬億曰兆依許說則秭即他經之兆與五經筭術曰黃帝爲法數有十等億兆京垓秭壤溝澗正載是也及其用也乃有上中下三等下數十十變之中數萬萬變之上數數窮則變以中數言之毛傳應云數垓至億曰秭而言數億至億曰秭有所未詳玉裁按十等之說起於漢末取周頌云秭國語云經姟者演之三等之說取鄭云今數古數者演之許鄭所不言未可盡信數億至萬亦不爲不多矣不必從毛之數億至億也秭之言積也韓詩云陳穀曰秭亦取積義如？簀之爲一物其例也○釋詁云歷秭筭數也郭云今以十億爲秭﹞\n【秅】二秭爲秅﹝禾四百秉也周禮掌客曰上公車禾眡死牢牢十車車三秅注云禾？實幷刈者也聘禮四秉曰筥十筥曰稯十稯曰秅每車三秅則三十稯也聘禮注云一車之禾三秅爲千二百秉三百筥三十稯也○按小徐本作秭也廣韵從之是則秅即秭爲今數二秭爲秅爲古數也小徐本非奪字仍記於此﹞从禾乇聲﹝宅加切古音在五部丁故反﹞周禮曰﹝周禮當是本作禮記淺人所改也許書之例謂周官經曰周禮謂十七篇曰禮十七篇之記謂之禮記如偁銒毛牛藿羊芐豕薇系之禮記是也四秉爲筥以下聘禮記文﹞二百四十斤爲秉﹝此七字妄人所增當刪聘禮記曰十斗曰斛十六斗曰籔十籔曰秉二百四十斗云二百四十斗者經致饔米三十車每車秉有五籔計之得二十四斛爲二百四十斗也此說米之數與禾無涉鄭君所謂米禾之秉筥字同數異妄人乃益之曰爲秉與下文言禾之四秉曰筥相屬而轉寫又斗譌斤曾謂許君而有此乎國語稯禾秉芻缶禾韋注當本云稯禾四十秉也秉把也缶庾也庾米十六斗也聘禮曰十六斗曰庾四秉曰筥十筥曰稯今本亦不知何人妄改致不可讀要之許韋不可誣也若廣雅之謬誤又無論矣﹞四秉曰筥﹝秉見又部曰禾秉也从又持禾秝部云持一爲秉持二爲兼詩毛傳云秉把也四秉冡又部言之謂禾四把也禾者稾實兼刈者也鄭注禮云筥穧名也若今萊陽之閒刈稻聚把有名爲筥者詩云彼有遺秉又云此有不斂穧按鄭意筥即穧刈禾盈手曰秉盈手者四聚於一處爲一穧穧十而總束之則爲稯故曰稯猶束也周禮注云筥讀如棟梠之梠謂一穧也疑今禮注奪去一字﹞十筥曰稯十稯曰秅四百秉爲一秅\n【䄷】百二十斤也﹝律厤志曰五權之制銖者物繇忽微至於成著可殊異也本起於黃鐘之重一龠容千二百黍重十二銖兩者兩黃鐘律之重也二十四銖而成兩斤者明也十六兩成斤鈞者均也三十斤成鈞石者大也權之大者也四鈞爲石古多叚石爲䄷月令鈞衡石是也有假䄷爲山石者楚辭悲任䄷之何益是也﹞稻一䄷爲粟二十斗禾黍一䄷爲粟十六斗大半斗﹝斗宋刻皆譌𦫵毛本又誤改斤今正稻亦可偁粟猶凡穀皆可偁米也䄷不專用諸穀而从禾故舉稻與禾黍之粟各一䄷合於量者言之﹞从禾石聲﹝常隻切古音在五部﹞\n【稘】復其時也﹝言帀也十二月帀爲期年中庸一月帀爲期月左傳旦至旦亦爲期今皆假期爲之期行而稘廢矣﹞从禾﹝从禾者取舊穀𣳚新穀𦫵也﹞其聲﹝居之切一部﹞唐書曰稘三百有六旬﹝堯典文今堯典作期葢壁中古文作稘孔安國以今字讀之易爲期也唐書大徐作虞書攷心部偁唐書五品不愻大小徐本同此則小徐作唐書大徐作虞書他偁堯典者凡二十五皆云虞書不云唐書參差不畫一未得其解竊謂尙書鄭贊云三科之條五家之敎三科者古文家說虞夏書商書周書是也五家者今文家說唐書虞書夏書商書周書是也虞夏同科則自堯典至甘誓爲虞夏書愓誓以下爲商書大誓牧誓以下爲周書五家堯典爲唐書臯陶謨爲虞書禹貢甘誓爲夏書湯誓以下爲商書大誓牧誓以下爲周書論衡曰唐虞夏殷周者土地之名重本不忘始故以爲號若人之有姓矣說尙書謂五者功德之名盛隆之意唐之爲言蕩蕩也虞者樂也夏者大也殷者中也周者至也其褒五家大矣然而失其初意王充業今文此五家之說之證也伏生有五家之敎故尙書大傳有唐傳虞傳夏傳殷傳周傳之目見唐人正義所偁引大傳既亡近惠氏定宇蒐集之爲書乃標堯典之首曰虞夏傳唐傳標禹貢之首曰虞夏傳夏傳以古文家"},
{"n":"332-1","t":"之目羼入今文家殊爲不可通許君云唐書者從今文家說也曷爲從今文家說也堯典紀唐事紀舜皆紀堯也則謂之唐書臯陶謨紀虞事則謂之虞書禹貢紀禹之功則謂之夏書勝於古文家之槩偁虞夏書未得其實也曷爲自言偁書孔氏古文而從今文說也古文今文家標目皆非孔子所題皆學之者爲之說耳說則可擇善而從無足異也若左傳以昚徽五典六句系之虞書以？內以言三句系之夏書洪範一篇系之商書亦與古文家說不同許於洪範則依左傳謂之商書於堯典臯陶謨禹貢則依今文五家之敎謂之唐書虞書夏書葢合諸說而折其衷矣凡今本說文以堯典系虞書者二十五皆淺人所妄改許不應自相觤戾如是﹞\n文八十七重十三\n【秝】稀疏適秝也﹝各本無秝字今依江氏聲王氏念孫說補適秝上音的下音歷曡韵字也玉篇曰稀疏厤厤然葢凡言歷歷可數歷錄束文皆當作秝歷行而秝廢矣周禮遂師及抱磿鄭云磿者適歷執綍者名也遂人主陳之而遂師以名行挍之賈公彦云天子千人分布於六綍之上稀疏得所名爲適歷也王氏念孫廣雅疏證云子虚賦七發楊雄蜀都賦南都賦論衡譴告篇嵇康聲無哀樂論皆云勺藥伏儼文穎晉灼李善皆說是調和之名上丁削反下旅酌反勺藥之言適歷也周禮注及說文皆云適歷說文厤字下云治也？字下云調也凡均調謂之適歷﹞从二禾﹝禾之疏密有章也﹞凡秝之屬皆从秝讀若歷﹝郎擊切十六部﹞\n【兼】幷也﹝幷相從也﹞从又持秝﹝會意古甜切七部﹞兼持二禾秉持一禾\n\n文二\n【黍】﹝許云雨省聲則篆體當如是引孔子曰者其別說也﹞禾屬而黏者也﹝九穀攷曰以禾況黍謂黍爲禾屬而黏者非謂禾爲黍屬而不黏者也禾屬而黏者黍禾屬而不黏者𪎭對文異散文則通偁黍謂之禾"},
{"n":"332-3","t":"屬要之皆非禾也今山西人無論黏與不黏統呼之曰𪎭黍太原以東則呼黏者爲黍子不黏者爲𪎭子黍宜爲酒爲羞籩之餌餈爲酏粥𪎭宜爲飯禾黍稻稷各有黏不黏二種按黍爲禾屬者其米之大小相等也其𥝩異禾穗下垂如椎而粒聚黍𥝩略如稻而舒散﹞㠯大暑而穜故謂之黍﹝大衍字也九穀攷曰伏生尙書大傳淮南劉向說苑皆云大火中種黍菽而吕氏春秋則云日至樹麻與菽麻正𪎭之誤又夏小正五月初昏大火中種黍菽糜糜字因下文誤衍諸書皆言種黍以夏至說文獨言以大暑葢言種暑之極時其正時實夏至也玉裁謂種植有定時古今所同非可叚借許書經轉寫妄增一字耳以暑種故謂之黍猶二月生八月孰得中和故謂之禾皆以曡韵訓釋﹞从禾雨省聲﹝舒吕切五部﹞孔子曰黍可爲酒﹝如稬與秫皆宜酒﹞故从禾入水也﹝依廣韵補故从二字此說字形之異說也凡云孔子曰者通人所傳以禾入水不見其必爲酒故先雨省聲之說而禾入水會意之說次之今之隷書則从禾入水不从雨省﹞凡黍之屬"},
{"n":"333","t":"皆从黍\n【𪎭】穄也﹝穄見禾部𪎭黍之不黏者如稴爲稻之不黏者稷爲秫之不黏者也高注吕氏春秋曰穄關西謂之𪎭冀州謂之䵖九穀攷曰特牲饋食禮尸嘏主人有摶黍之儀必是炊𪎭爲飯不相黏著故令佐食者摶之而後授尸按周禮上訓注云荆揚地宜稻幽幷地宜麻依李氏聶氏皆忙皮反則麻本作𪎭九穀攷云鄭據職方氏爲說也幽州宜三種幷州宜五種內皆有黍﹞从黍麻聲﹝靡爲切古音在十七部﹞\n【𪐄】黍屬也﹝禾之別爲稗黍之屬爲𪐄言別而屬見言屬而別亦見𪐄之於黍猶稗之於禾也九穀攷曰余目騐之𥝩與穀皆如黍農人謂之野稗亦曰水稗﹞从黍卑聲﹝幷弭切十六部篇韵又皆平懈切﹞\n【黏】相箸也﹝有叚溓爲黏者如攷工記雖有深泥亦弗之溓也是﹞从黍占聲﹝女廉切七部﹞\n【𪏻】黏也从黍古聲﹝戶吳切五部俗作糊﹞\n【䊀】𪏻或从米作\n【䵒】黏也从黍日聲﹝尼質切十二部﹞春秋傳曰不義不䵒﹝隱元年左傳文今左傳作暱昵或暱字日近也攷工記弓人凡昵之類不能方故書昵或作樴杜子春云樴讀爲不義不昵之昵或爲䵑䵑黏也按許所據左傳作䵒爲長䵒與暱音義皆相近﹞\n【䵑】䵒或从刄﹝刄聲也據杜子春說攷工記弓人昵或爲䵑方言曰䵑黏也齊魯靑徐自關而東或曰䵑或曰𪏮𪏮黏也﹞\n【黎】履黏也﹝釋詁曰黎衆也衆之義行而履黏之義廢矣古亦以爲黧黑字﹞从黍𥝤省聲﹝𥝤省者不欲重禾也郞奚切十五部﹞𥝤﹝此依刀部作﹞古文利作履黏㠯黍米也﹝說从黍之意﹞\n【䵗】治黍禾豆下潰葉也﹝潰葉菸𣨙恐其傷穀故必治之治之者當以杷以鉏此今農人所當知也﹞从黍畐聲﹝蒲北切一部﹞\n文八﹝汲古閣妄增？非重二\n【香】芳也﹝艸部曰芳艸香也芳謂艸香則氾言之大雅曰其香始𦫵﹞从黍从甘﹝會意許良切十部﹞春秋傳曰黍稷馨香﹝約舉左傳僖五年文此非爲香證說香必从黍之意也﹞凡？之屬皆从？\n【馨】？之遠聞也﹝同大雅鳬鷖傳按唐風椒𦕼一章曰椒𦕼且遠脩且傳曰脩長也二章椒𦕼且遠條且傳曰條言馨之遠聞也今本前後章皆作條則毛不應別爲傳矣而足利古本尙可證經言脩者枝條之長條者芬香條鬯之謂傳馨字今譌聲﹞从？殸聲﹝呼形切十一部﹞殸籒文磬\n\n文二﹝徐鉉新附馥字按毛詩苾字韓詩作馥許於艸部巳錄苾故不收馥不從韓也\n【米】粟實也﹝𠧪部曰粟嘉穀實也嘉穀者禾黍也實當作人粟舉連秠者言之米則秠中之人如果實之有人也果人之字古書皆作人金刻本艸尙無作仁者至明刻乃盡改爲仁鄭注冢宰職九穀不言粟注倉人掌粟入之藏云九穀盡藏焉以粟爲主粟正謂禾黍也禾者民食之大同黍者食之所貴故皆曰嘉穀其去秠存人曰米因以爲凡穀人之名是故禾黍曰米稻稷麥苽亦曰米舍人注所謂六米也六米即膳夫食醫之食用六穀也賓"},
{"n":"333-3","t":"客之車米筥米喪紀之飯米不外黍粱稻稷四者凡穀必中有人而後謂之秀故秀从禾人﹞象禾黍之形﹝大徐作禾實非是米謂禾黍故字象二者之形四㸃者聚米也十其閒者四米之分也篆當作四圜㸃以象形今作長㸃誤矣莫禮切十五部﹞凡米之屬皆从米\n【粱】禾米也﹝各本作米名也今正古訓詁多不言某名如毛傳但言水也山也艸也木也皆是上文粟與米皆兼禾黍言粱則專爲禾米故別言之淺人不得其解乃刪禾字矣生曰苗秀曰禾？實幷刈曰禾其實曰粟粟中人曰米米可食曰粱禮經簠陳稻粱簋陳黍稷聘禮米百筥設於中庭十以爲列黍粱稻皆二行稷四行內則飯黍稷稻粱白黍黃粱食醫六食犬宜粱喪大記君用粱大夫用稷士用粱凡黍稷稻之米無別名禾之米則曰粱自䊪以至於侍御皆粱也小雅黃鳥無啄我粟兼禾黍言之二章言粱三章言黍其目也粟言連秠粱黍言米又其別也﹞从米梁省聲﹝吕張切十部﹞\n【𥼚】早取穀也﹝內則稰穛注云孰穫曰稰生穫曰穛正義曰穛是斂縮之名明以生穫故其物縮斂"},
{"n":"334","t":"也按穛即𥼚字亦作穱古爵與焦同音通用也大招七發皆云穱麥王逸云擇麥中先孰者也大招以爲飯七發以飤馬吳都賦云穱秀苽穗廣韵云穱者稻處種麥皆與早取之義合凡早取穀皆得名穱不獨麥也﹞从米焦聲﹝側角切二部﹞一曰小﹝謂穀之小者也取揫斂之意﹞\n【粲】稻重一䄷爲粟二十斗﹝見禾部﹞爲米十斗曰毇﹝此當有奪文當以爲米十斗句絕下云爲米九斗曰毇稻粟二十斗爲米十斗者九章筭術所謂稻率六十糲米率三十也稻粟二十斗爲米十斗今目驗猶然其米甚粗不得曰毇明矣爲米九斗曰毇者下文云米一斛春爲九斗曰毇是也毇即粺禾黍言粺稻言毇稻米九斗而春爲八斗則亦曰糳八斗而春爲六斗大半斗則曰粲猶之禾黍糳米爲七斗則曰侍御也禾黍米至於侍御稻米至於粲皆精之至矣不言亦曰糲不言爲米八斗亦曰糳者名各有所系欲讀者參伍而得之﹞爲米六斗大半斗曰粲﹝謂以八斗舂爲六斗大半斗也以今目驗言之稻米十斗舂之爲六斗大半斗精無過此者矣漢㓝"},
{"n":"334-1","t":"法有鬼薪白粲白粲謂春也粲米冣白故爲鮮好之偁穀粱粲然皆笑謂見齒也鄭風傳曰粲餐也此謂粲爲餐之叚借也﹞从米？聲﹝舂之義亦與？相近倉案切十四部﹞\n【䊪】粟重一䄷爲十六斗大半斗﹝見禾部不言禾黍者粟本禾黍實之名稻𧦝粟則借辭也﹞春爲米一斛曰䊪﹝粟十六斗大半斗爲米十斗即九章筭術粟米之法粟率五十糲米三十也張晏曰一斛粟七斗米爲糲與九章筭術率異﹞从米萬聲﹝今皆作糲从厲古从萬聲與牡蠇字正同漢書司馬遷傳䊪梁之食與許篆體合洛帶切十五部﹞\n【精】擇米也﹝米字各本奪今補擇米謂䆃擇之米也莊子人閒世曰𡔷筴播精司馬云簡米曰精簡即柬俗作揀者是也引伸爲凡冣好之偁撥雲霧而見靑天亦曰精韓詩於定之方中云星精也﹞从米靑聲﹝子盈切十一部﹞\n【粺】毇也﹝粺者糲米一斛春爲九斗也大雅彼疏斯粺傳云彼宜食疏今反食精粺箋云米之率糲十粺九鑿八侍御七按漢九章筭術云糲米三十粺米二十七糳米二十四御米二十一即鄭說所本粺謂禾黍米毇謂稻米而可互偁故以毇釋粺﹞从米卑聲﹝旁卦切十六部﹞\n【粗】疏也﹝大雅彼疏斯粺箋云疏麤也謂糲米也麤即粗正與許書互相證疏者通也引伸之猶大也故粗米曰疏糲米與粺米挍則糲爲粗稷與黍稻粱挍則稷爲粗九穀攷云凡經言疏食者稷食也論語疏食菜羹即玉藻之稷食菜羹左傳粱則無矣麤則有之麤對粱而言稷之謂也儀禮昏禮婦饋舅姑有黍無稷特著其文葢婦道成以孝養不進疏食也按引伸叚借之凡物不精者皆謂之粗﹞从米且聲﹝徂古切五部今皆讀平聲﹞\n【粊】惡米也﹝粟之不成者曰秕米之惡者曰粊其音同也莊子塵垢粃康粃即粊字﹞从米比聲﹝各本篆作？解云北聲今正粊在古音十五部不當用一部之北諧聲也經典釋文五經文字皆不誤若廣韵作粊注云說文作䉾葢由說文之誤巳久玉篇作？作？作䉾皆云惡米而皆粊之誤兵媚切十五部﹞周書有粊誓﹝尙書粊誓即今所用衞包妄改本之費誓也周禮禮記曾子問鄭注皆云粊誓裴駰司馬貞注史記皆云尙書作粊司馬"},
{"n":"334-3","t":"貞當開元時衞包本猶未行至包乃改作費至宋開寶陳諤乃將尙書音義之粊改費學者莫知古本矣貞之改粊爲費也直謂粊即季氏費邑不知漢費縣故城在今兖州府費縣西北二十里去曲阜且三百里粊誓全篇乃初出師時語未必遠在今費縣史記作肹誓徐廣曰一作鮮一作獮葢伏生作肹作鮮作獮古文作粊音正相近不當从一部北聲可知﹞\n【糱】牙米也﹝牙同芽芽米者生芽之米也凡黍稷稻粱米巳出於穅者不牙麥豆亦得云米本無穅故能芽芽米謂之糵猶伐木餘謂之櫱庶子謂之孼也按許云芽米葢容穀言之散文則粟得偁米月令乃命大酋秫稻必齊？糵必時注云古者穫稻而漬米麴至春而爲酒按漬米漬麴是二事漬米即大酋之糵也此糵不必有芽以凡穀漬之則有芽故名漬米曰糵﹞从米辥聲﹝魚列切十五部﹞\n【粒】糂也﹝按此當作米粒也米粒是常語故訓釋之例如此與䆃篆下云䆃米也正同玉篇廣韵粒下皆云米粒可證淺人不得其解乃妄改之以與糂下一曰粒也相合不知粒乃糂之別義正謂米粒如妄改之文則粒爲以米和羹矣而一曰粒"},
{"n":"335","t":"也何解乎今俗語謂米一顆曰一粒孟子樂歲粒米狼戾趙注云粒米粟米之粒也臯陶謨烝民乃粒周頌立我烝民鄭箋立當作粒詩書之粒皆王制所謂粒食始食艱食鱻食至此乃粒食也﹞从米立聲﹝力入切七部按此篆不與糂篆相屬亦可證其解𣃔不作糂也﹞\n【𩚷】古文从食\n【𥼶】漬米也﹝大雅曰釋之叜叜傳曰釋淅米也叜叜聲也按漬米淅米也漬者初湛諸水淅則淘汏之大雅作釋釋之叚借字也﹞从米？聲﹝施隻切古音在五部﹞\n【糂】㠯米和羹也﹝古之羹必和以米墨子藜羹不糂十日吕覽作藜羹不斟七日不粒不斟正不糂之誤內則注曰凡羹齊宜五味之和米屑之糝﹞从米甚聲﹝桑感切七部﹞一曰粒也﹝今南人俗語曰米糝飯糝謂孰者也釋名曰糝黏也相黏𪏮也按廣韵集韵類篇干祿字書皆有䊉字云蜜漬瓜食也桑感切葢糝有零星之義故今之小菜古謂之糝別製其字作䊉通鑑盧循遺劉裕益智䊉宋廢帝殺江夏王義恭以蜜漬目睛謂之鬼目䊉廣韵二仙枸櫞𣗳皮可作䊉南方艸物狀建安八年交州刺"},
{"n":"335-1","t":"史張津以益智子䊉餉魏武帝俗多改粽字故三省注通鑑曰角黍也葢誤認爲送韵之粽字齊民要術引廣州記益智子取外皮蜜煮爲糝味辛徑作糝字﹞\n【糣】籒文糂从朁﹝朁聲甚聲同在七部﹞\n【糝】古文糂从參﹝參聲亦在七部周禮醢人內則皆如此作周頌潛有多魚傳曰潛糝也古本如此爾雅糝謂之涔涔即詩之潛也小爾雅及郭景純改糝爲木旁謂積柴水中令魚依之止息字當从木也而舍人李巡皆云以米投水中養魚曰涔似其說各異不知積柴而投米焉非有二事以其用米故曰糝以其用柴故或製字作罧罧見淮南書橬槮皆魏晉閒妄作也﹞\n【糪】炊﹝句﹞米者謂之糪﹝炊謂飯與鬻也下言炊爨之失故先之曰炊釋器曰米者謂之糪米者謂飯之米性未孰者也李巡云飯米半腥半孰曰糪腥先定反廣韵引新字林云？豆中小硬者義相近﹞从米辟聲﹝博厄切十六部﹞\n【糜】糝糜也﹝各本無糜字淺人所刪今補以米和羹謂之糝專用米粒爲之謂之糝糜亦謂之鬻亦謂之饘食部曰饘糜也釋名曰糜煑米使糜爛也粥淖"},
{"n":"335-2","t":"於糜粥粥然也引伸爲糜爛字﹞从米麻聲﹝靡爲切古音在十七部﹞黃帝初敎作糜﹝各本無此六字今依韵會所據鍇本補初學記藝文類聚北堂書鈔皆引周書黃帝始亨穀爲粥此記化益作井揮作弓奚仲造車之例﹞\n【䊤】糜和也﹝糜和謂菜屬也凡羹以米和之曰糝糜或以菜和之曰䊤﹞从米𪉷聲讀若譚﹝大徐譚作𨝸𨝸譚古今字也徒感切古音在七部﹞\n【𥹆】潰米也﹝潰屚也謂米之棄於地者也禾部曰𥞸舂粟不潰也不抛散謂之不潰﹞从米尼聲﹝武夷切十五部﹞交止有𥹆泠縣﹝止俗作阯誤今正地理志交止郡麊泠後郡國志同麊者？之誤應劭曰麊音彌孟康曰泠音螟蛉之蛉﹞\n【𥶶】酒母也从米𥷤省聲﹝𥷤或作？則亦可云？聲也駈六切三部﹞\n【𩍔】𥶶或从麥鞠省聲﹝作麴或以米或以麥故其字或从米或从麥﹞\n【糟】酒滓也﹝內則曰重醴稻醴淸糟黍醴淸糟粱醴淸糟注云重陪也糟醇也淸泲也致飮有醇者有泲者陪飮之也周禮酒正共后之致飮於"},
{"n":"335-3","t":"賓客之禮醫酏糟注云糟醫酏不泲者泲曰淸不泲曰糟按今之酒但用泲者直謂巳漉之粕爲糟古則未泲帶滓之酒謂之糟泛齊醴齊滓浮尤濁盎齊緹齊沈齊差淸莊子音義元應書皆引許君淮南注曰粕巳漉粗糟也然則糟謂未漉者﹞从米𣍘聲﹝作曹切古音在三部大鄭周禮注引內則淸糟字皆作𦵩云糟音聲與𦵩相似記之者各異耳按𦵩葢从酒艸聲亦糟字也﹞\n【𨤈】籒文从酉﹝大徐本作𨣹集韵從之小徐本作𨤈韵會從之汲古閣以小徐改大徐非也﹞\n【𥼓】乾飯也﹝飯字各本奪今依李賢明帝紀注隗嚻傳注李善文𨕖注元應書補乾音干釋名曰干飯飯而㬥乾之也周禮廩人注曰行道曰糧謂？也止居曰食謂米也按干飯今多爲之者﹞从米𤰈聲﹝平祕切古音在一部﹞\n【糗】𤎅米麥也﹝周禮羞籩之實糗餌粉餈鄭司農云糗𤎅大豆與米也粉豆屑也玄謂糗者擣粉𤎅大豆爲餌餈之黏著以坋之耳按先鄭云熬大豆及米後鄭但云熬大豆注內則又云擣熬穀不同者黍粱尗麥皆可爲糗故或言大豆以包米或言穀以包米豆而許云熬"},
{"n":"336","t":"米麥又非不可包大豆也熬者乾煎也乾煎者鬻也鬻米豆舂爲粉以坋餌餈之上故曰糗餌粉餈鄭云擣粉之許但云熬不云擣粉者鄭釋經故釋粉字之義許解字則糗但爲熬米麥必待䊆之而後成粉也粊誓歭乃糗糧某氏云糗糒之糧孟子曰舜之飯糗茹草趙云糗飯乾糒也左傳爲稻醴粱糗廣韵曰糗乾飯屑也此皆謂熬穀未粉者也﹞从米臭聲﹝去九切三部﹞\n【䊆】舂糗也﹝米麥巳熬乃舂之而簁之成勃鄭所謂擣粉也而後可以施諸餌餈﹞从米臼﹝臼亦聲此舉會意包形聲也其九切三部﹞\n【糈】糧也﹝凡糧皆曰糈離騷王注曰糈精米所以享神其一耑耳﹞从米胥聲﹝私吕切五部﹞\n【糧】穀食也﹝周禮廩人凡邦有會同師役之事則治其糧與其食鄭云行道曰糧按詩云乃裹餱糧莊子云適百里者宿舂糧適千里者三月聚糧皆謂行道也許云穀食則兼居者行者言糧本是統名故不爲分析也﹞从米量聲﹝吕張切十部亦作粮﹞\n【粈】襍飯也﹝食部曰？襍飯也廣韵曰？亦作粈然則？粈一字今之糅襍字也﹞从米丑聲﹝女久切三部﹞\n【䊮】穀也﹝䊮者穀也故？字从入䊮會意楊雄蜀都賦䊮米？䐗言食穀米之？䐗也轉寫作？米誤矣﹞从米翟聲﹝他弔切二部按當依玉篇徒的徒弔二切﹞\n【𥽘】末也﹝末小徐本作䴲據玉篇云𥽘或作䴲則𥽘䴲一字大徐作麩麩乃䴲之誤汲古後人又依小徐改作䴲矣今正作末凡䊳而粉之曰末麥部曰麪麥末也是也麪專謂麥末𥽘則統謂凡米之末廣雅𥽘謂之麪此謂麪亦𥽘之一耳𥽘者自其細蔑言之今之米粉麪勃皆是﹞从米蔑聲﹝莫撥切古在十二部﹞\n【粹】不襍也﹝劉逵引班固云不變曰醇不襍曰粹按粹本是精米之偁引伸爲凡純美之偁﹞从米卒聲﹝雖遂切十五部﹞\n【氣】饋客之芻米也﹝聘禮殺曰饔生曰餼餼有牛羊豕黍粱稻稷禾薪芻等不言牛羊豕者以其字从米也言芻米不言禾者舉芻米可以該禾也經典謂生物曰餼論語告朔之餼羊﹞从米气聲﹝許既切十五部今字叚氣爲雲氣字而饔餼乃無作氣者﹞春秋傳曰齊人來氣諸侯﹝事見左傳桓六年十年十"},
{"n":"336-2","t":"年傳曰齊人餼諸侯許所據作氣左𠀉明述春秋傳以古文於此可見﹞\n【䊠】氣或从既﹝既聲也聘禮記曰日如其饔既之數注云古文既爲餼中庸篇曰既稟稱事注云既讀爲餼大戴朝事篇私覿致饔既戴先生曰既即餼字按三既皆䊠之省﹞\n【餼】氣或从食﹝按从食而氣爲聲葢晚出俗字在假氣爲气之後﹞\n【䉺】陳臭米﹝賈捐之傳太倉之粟紅腐而不可食師古曰粟久腐壞則色紅赤也按紅即䉺之叚借字﹞从米工聲﹝戶工切九部﹞\n【粉】所以傅面者也﹝所㠯字舊奪今補小徐曰古傅面亦用米粉故齊民要術有傅面粉英按據賈氏說粉英僅堪妝摩身體耳傅人面者固胡粉也許所云傅面者凡外曰面周禮傅於餌餈之上者是也引伸爲凡細末之偁﹞从米分聲﹝方？切十三部﹞\n【䊎】粉也从米卷聲﹝去阮切十四部玉篇曰？同﹞\n【䊝】䊝𥻦也﹝䊝𥻦雙聲字今俗語尙如此言之斂曰䊝言之侈曰𥻦皆單𧦝也絫𧦝之曰䊝𥻦﹞从米悉聲﹝私列切十二部﹞\n【𥻦】䊝𥻦散之也﹝𥻦者複舉字䊝者衍字左傳正義兩引說文𥻦散之也可證左傳昭元年曰周公殺管叔而蔡蔡叔釋文曰上蔡字音素葛反說文作𥻦正義曰說文𥻦爲放散之義故訓爲放隷書改作巳失字體𥻦字不可復識寫者全類蔡字至有爲一蔡字重㸃以讀之者定四年正義同是𥻦本謂散米引伸之凡放散皆曰𥻦字譌作蔡耳亦省作殺齊民要術凡云殺米者皆𥻦米也孟子曰殺三苗於三危即𥻦三苗也﹞从米殺聲﹝桑割切十五部﹞\n【䊳】碎也﹝石部云碎䊳也二字互訓王逸注離騷瓊爢云爢？也爢即䊳字廣雅糜字二見曰糜饘也與說文同曰糜糏也即說文之䊳碎也糜與䊳音同義少別凡言粉碎之義當作䊳﹞从米靡聲﹝此字玉篇廣韵集韵皆忙皮切徐鼎臣乃云莫臥切而類篇從之葢誤認爲䃺字耳鼎臣所說不必皆唐韵也䊳古音在十七部﹞\n【𥩓】盜自中出曰竊﹝小徐曰所謂亂在內爲宄也按春秋曰盜竊寶玉大弓盜自中出也虎部曰竊淺也此於雙聲曡韵得之﹞从穴米﹝米自穴出此盜自中出之象也會意﹞禼廿皆聲也﹝一字有以二字形聲者千結切十五部﹞廿古文疾﹝童下亦曰廿古文以爲疾云以爲則本訓二十幷古文叚借以爲疾字也？部疾下列古文仍與小篆不別葢轉寫之誤﹞禼偰字也﹝大徐作古文偰按禸部禼蟲也讀與偰同是則音同而義異也此云偰字者葢古文叚借以禼爲偰猶見於漢書﹞\n文三十六重七\n【毇】䊪米一斛舂爲九斗也﹝九斗各本譌八斗糳下八斗各本譌九斗今皆正九章筭術曰糲米率三十粺米二十七糳米二十四御米二十一毛詩鄭箋米之率糲十粺九糳八侍御七米部曰粺毇也是則毇與粺皆一斛舂爲九斗明甚毇見粲下謂稻米也稻米之始亦得云糲此云糲米者兼稻米粟米言也﹞从臼米﹝依韵會本﹞从殳﹝从臼米者謂舂也从殳者殳猶杵也許委切十五部鉉本从臼米作从䊆﹞凡毇之屬皆从毇\n【𥽿】䊪米一斛舂爲八斗曰糳﹝此䊪米亦兼粟米稻米言也詩生民召旻音義左傳桓二年音義皆引字林糳子沃反糲米一斛舂爲八斗也與九章筭術毛詩鄭箋皆合然則許在張蒼之後鄭吕之前𣃔無乖異各本八斗譌九斗繆誤顯然經傳多叚鑿爲糳﹞从毇丵省聲﹝鍇有省字今依之篆體減一畫則各切古音在二部﹞\n文二\n【臼】舂臼也﹝各本無臼字今補杵下云舂杵也則此當云舂臼也明矣引伸凡凹者曰臼﹞古者掘地爲臼﹝見易．𣪠辭傳葢黃帝時雍父初作如此﹞其後穿木石﹝或穿木或穿石﹞象形﹝？象木石臼也﹞中象米也﹝所舂也其九切三部﹞凡臼之屬皆从臼\n【舂】擣粟也﹝言粟以晐他穀亦言粟以晐米小徐本粟作米周禮有舂人廣雅曰臿䑘昁䑗糳捶？？㯔䂿舂也﹞从𠬞持杵㠯臨臼﹝會意書容切九部﹞杵省﹝此與日部匕合也會部曾益也㫃部允進也同皆六書之叚借也﹞古者雝父初作舂﹝太平御覽世本雍父作舂杵臼宋衷曰雍父黃帝臣也周本紀楚圍雍氏正義云？地志故雍城在洛州陽翟縣東北二十五里故老云黃帝時雍作杵臼所封也﹞\n【𦥭】齊謂舂曰𦥭﹝按廣雅獨不載此字疑其臿即𦥭之誤而其㯔即許之臿也﹞从臼屰聲讀若膊﹝匹各切五部﹞\n【臿】舂去麥皮也﹝示部䄟下曰讀若舂麥爲㯔之㯔臿㯔古今字也許於說解中用今字耳周禮廩人大祭祀則共其接盛接即臿之叚借凡穀皆得云臿也引伸爲凡刺入之偁如農器刺地者曰鍫臿﹞从臼干聲一曰干所㠯臿之﹝此依韵會所據鍇本干聲在十四部與十五部冣近臿㯔字本在十五部臿又轉入於八部音楚洽切也一曰干所以臿之則爲會意干猶杵也﹞\n【舀】抒臼也﹝生民詩曰或舂或揄或簸或蹂毛云揄抒臼也然則揄者舀之叚借字也抒挹也既舂之乃於臼中挹出之今人凡酌彼注此皆曰舀其引伸之語也﹞从爪臼﹝會意以沼切今語也古音讀如由釋文引說文弋紹切音"},
{"n":"337-3","t":"隱巳如此﹞詩曰或簸或舀﹝此偁或舂或揄也簸字系一時筆誤耳舀揄不同則或許所據毛詩作舀或許取諸三家詩如毛作革韓作？之比皆不可定﹞\n【抭】舀或从手宂﹝从手宂聲也宂今音在九部古音當在三部周禮舂人奄二人女舂抭二人奚五人鄭曰抭抒臼也引詩或舂或抭禮有司徹篇執挑匕柄以挹湆注於疏匕鄭云挑讀如或舂或抭之抭按鄭君注禮多用韓詩然則韓詩作抭即舀也﹞\n【】舀或从臼宂\n【臽】小阱也﹝阱者陷也臽謂阱之小者﹞从人在臼上﹝古者掘地爲臼故从人臼會意臼猶坑也戶𤟟切八部﹞\n文六重二\n【凶】惡也﹝凶者吉之反﹞象地穿交陷其中也﹝此爲指事許容切九部﹞凡凶之屬皆从凶\n【兇】？恐也﹝杜注左曰兇恐懼聲﹞从儿在凶下﹝會意許拱切九部﹞春秋傳曰曹人兇懼﹝僖二十八年左傳文﹞\n文二\n\t\t說文解字第七篇上\n\t\t\n\t\t\t\n此篇釋圅字與三篇上釋谷字乖異此云圅訓舌彼以此舌也爲谷也之譌今案彼處說是圅者口次肉以？象其形下言舌體？？含於谷中故其字从？也象形二字在舌體？？之上不誤圅谷也正與毛傳臄圅也適合非毛之圅即？也？自𦣞言圅自口次肉言陸氏引說文圅谷也口次肉也而谷譌舌乃妄增又云字服虔云口上曰臄口下曰圅者析言之毛許渾言之\n\t\t\n\t\t受業歙江有誥校字\n"}
]