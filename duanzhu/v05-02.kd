[
{"n":"","t":"﻿\n\n說文解字第五篇下\n金壇段玉裁注\n【丹】巴越之赤石也﹝巴郡南越皆出丹沙蜀都賦丹沙赩熾出其坂謂巴也吳都賦赬丹明璣謂越也丹者石之精故凡藥物之精者曰丹﹞象采丹井﹝謂？也采丹之井史記所謂丹穴也蜀吳二都賦注皆云出山中有穴﹞丶象丹形﹝都寒切十四部﹞凡丹之屬皆从丹\n【𠁿】古文丹\n【㣋】亦古文丹﹝按此似是古文彤﹞\n【雘】善丹也﹝按南山經曰雞山其下多丹雘侖者之山其下多靑臒然則凡采色之善者皆偁雘葢本善丹之名移而他施耳亦猶白丹靑丹黑丹皆曰丹也﹞从丹蒦聲讀與靃同﹝各本作讀若隺今依尙書音義正烏郭切五部﹞周書曰惟其𢾅丹雘﹝杼材文𢾅孔穎達正義本作斁衞包改作塗俗字也﹞\n【彤】丹飾也﹝春秋經曰丹桓"},
{"n":"218-1","t":"宫楹﹞从丹彡﹝以丹拂拭而涂之故从丹彡彡者毛飾畫文也飾拭古今字﹞彡其畫也﹝說从彡之意﹞彡亦聲﹝小徐有此三字然則彤古音當在七部矣今音徒冬切﹞\n文三重二\n【靑】東方色也﹝考工記曰東方謂之靑﹞木生火从生丹﹝丹赤石也赤南方之色也倉經切十一部﹞丹靑之信言必然﹝俗言信若丹靑謂其相生之理有必然也援此以說从生丹之意﹞凡靑之屬皆从靑\n【𡷉】古文靑\n【靜】宷也﹝上林賦靚糚張揖注曰謂粉白黛黑也按靚者靜字之假借采色詳宷得其宐謂之靜考工記言畫繢之事是也分布五色疏密有章則雖絢爛之極而無淟涊不鮮是曰靜人心宷度得宐一言一事必求理義之必然則雖緐勞之極而無紛亂亦曰靜引伸假借之義也安靜本字當从立部之竫﹞从靑爭聲﹝疾郢切十一部﹞\n文二重一\n【井】八家爲一丼﹝穀梁傳曰古者公田爲居井竈葱韭盡取焉風俗通曰古者二十畝爲一井因爲市交易故稱市井皆謂八家共一井也孟子曰方里而井井九百畝其中爲公田此古丼田之制因象井？而命之也﹞象構？形﹝謂？也？井上木闌也其形四角或八角又謂之銀牀﹞𦉥象也﹝缶部曰𦉥汲缾也丼子郢切十一部﹞古者伯益初作井﹝出世本﹞凡丼之屬皆从丼\n【𤍧】𥥍池也﹝按玉篇作澤地雖不言出說文然恐說文古本如是廣韵汫濙小水也濙葢即𤍧﹞从丼瑩省聲﹝按凡从𤇾之字皆曰熒省聲則瑩當作熒烏迥切十二部﹞\n【阱】陷也﹝穿地陷獸﹞从𨸏丼﹝於大陸作之如井﹞丼亦聲﹝疾正切十一部﹞\n【穽】阱或从穴﹝中庸音義曰阱本作穽同引說文穽或阱字也今本釋文於或下妄沾爲字按古本說文多云某或某字見於經典釋文者往往如是周禮注所謂古字多或也今本說文盡改之云某或作某非古也若讀釋文竄改者則益可𣢑矣﹞\n【汬】古文阱从水﹝鍇本作阱或从水玉篇云古文作汬﹞\n【㓝】罰辠也﹝假借爲典𠜚字﹞从刀丼易曰丼者法也﹝此引易說从井之意井者法也葢出易說司馬彪五行志引易說同風俗通亦云井者法也節也春秋元命包曰𠛜刀守井也飮水之人入井爭水陷於泉刀守之割其情也又曰网言爲詈刀守詈爲罰罰之爲言內也陷於害也已上見元應大唐衆經音義徐堅初學記夫井上爭水不至用刀至於詈駡當罰五罰𣃔不用刀也故許以罰入刀部謂持刀駡詈則應罰以㓝入井部謂有犯五㓝之辠者則用刀法之同一从刀而一系諸受法者一系諸執法者且从井非爲入井爭水視元命包之說正如摧枯拉㱙安置妥帖矣故其書百世師承可也﹞丼亦聲﹝戶經切十一部按此㓝罰正字也今字改用𠛬𠛬者剄也見刀部其義其音皆殊異﹞\n【刱】造法刱業也﹝蒙上文丼者法也而言故云造法剏業國語孟子字皆作創趙氏韋氏皆曰創造也假借字也﹞从丼？聲讀若創﹝初亮切十部﹞\n文五重二\n【皀】榖之馨香也﹝禾部曰榖續也續當作粟粟者嘉榖實也曲禮曰黍曰薌合粱曰薌其薌即香字左傳引周書曰黍稷非馨明德惟馨馨者香之遠聞者也香者芳也﹞象嘉榖在裹中之形﹝謂？也大雅謂秬虋𦬊爲嘉榖毛傳謂苗爲嘉榖許書謂禾爲嘉榖虋芑苖禾一物也連裹曰榖曰粟去裹曰米米之馨香曰皀裹者禾部所謂稃也？也糠也榖皮是也﹞匕所㠯扱之﹝說下體从匕之意匕部曰匕所以比取飯一名柶扱者收也﹞或說皀一粒也﹝顏氏家訓曰在益州與數人同坐初晴見地下小光問左右是何物一蜀豎就視云是豆逼耳皆不知所謂取來乃小豆也蜀土呼豆爲逼時莫之解吾云三蒼說文皆有皀字訓粒通俗文音方力反衆皆歡悟﹞凡皀之屬皆从皀又讀若香﹝又字上無所承"},
{"n":"219-1","t":"疑有奪文按顏黃門云通俗文音方力反不云出說文然則黃門所據未嘗有方力反矣而許書中卿鄕字从皀聲讀若香之證也又鳥部鴔鵖字从皀聲爾雅音義云鵖彼及反郭房汲反字林方立反是則皀有在七部一音當云讀若某在又讀若香之上今奪﹞\n【即】即食也﹝即當作節周易所謂節飮食也節食者檢制之使不過故凡止於是之䛐謂之即凡見於經史言即皆是也鄭風毛傳曰即就也﹞从皀卪聲﹝此當云从卩皀卩亦聲其訓節食故从卩皀卩節古通也今音子力切古音在十二部﹞\n【既】小食也﹝此與口部嘰音義皆同玉藻少儀作禨假借字也引伸之義爲盡也已也如春秋日有食之既周本紀東西周皆入於秦周既不祀正與小食相反此如亂訓治徂訓存既者終也終則有始小食則必盡盡則復生﹞从皀旡聲﹝居未切十五部﹞論語曰不使勝食既﹝鄕黨篇文此引經說假借也論語以既爲气如商書以𡚽爲好詩以夃爲姑之類今論語作氣气氣古今字作氣葢魯論也許偁葢古文論語也或云謂不使肉勝於食但小小食之說固可"},
{"n":"219-2","t":"通然古人之文云不使勝則巳足不必贅此字﹞\n【冟】飯剛柔不調相箸﹝按玉篇作飯堅柔調也無不字非也堅與柔不龢謂不純堅不純柔柔者與堅者㒳相附箸飯之不美者也米者謂之糪則純有性者也﹞从皀冖聲讀若適﹝施隻切十六部﹞\n文四\n【鬯】㠯𩰤釀𩰪艸芬芳攸服㠯降神也﹝攸服當作條暢周禮鬯人注大雅江漢箋皆云芬香條暢可證也郊特牲云周人尙臭灌用鬯臭鬱合鬯臭陰達於淵泉云鬱合鬯與下文蕭合黍稷皆謂二物相合也周禮鬱人職凡祭祀賓客之祼事和鬱鬯以實彝而陳之注云築鬱金煑之以和鬯酒按此正所謂鬱合鬯也鄭注序官鬱人云鬱鬱金香草宐以和鬯注鬯人云鬯釀秬爲酒芬香條暢於上下也是鬯與？之分較然矣秬釀爲鬯芳艸築煑爲？二者攪和之爲？鬯許說略同故於鬯言秬釀於？言芳艸其鬯下兼言？艸者於分中見其合謂用秬釀及築煑之？艸合和之降神鬯主於秬釀也故說字形曰中象米匕所以扱之又按江漢傳云秬黑黍也鬯香草也築煑合而鬱之曰鬯此鬱鬯不爲二物又謂鬯爲香艸皆與後來許鄭異攷王度記云天子以鬯諸侯以薰大夫以蘭芝士以蕭庶人以艾禮緯云鬯艸生郊中𠋫云鬯艸生庭徐氏中論云煑鬯燒薰以揚其芬皆謂鬯爲艸名與毛說合者也竊謂？者蘊積鬯者條暢凡物必蘊積而後條暢秬釀非不可言？香艸未嘗不言鬯也則秬艸二物固可各兼二名矣﹞从𠙴﹝音袪﹞𠙴器也﹝𠙴部云𠙴盧飯器﹞中象米﹝謂𠂭也𠂭即米字斜書之﹞匕所㠯扱之﹝士冠士昏禮皆以柶扱醴柶即匕也﹞易曰不喪匕鬯﹝震卦辭經言鬯者多矣獨偁此文者說鬯从匕之意也與寷䕻等字引易同鬯丑諒切十部﹞凡鬯之屬皆从鬯\n【𩰪】芳艸也十葉爲貫﹝十當作千百字下曰十百爲一貫是也周禮注作十亦誤﹞百廿貫﹝廿者古文二十也周禮注作二十﹞築㠯煑之爲？﹝鬱人注鄭司農云鬱草名"},
{"n":"220","t":"十葉爲貫百二十貫築以煑之鐎中停於祭前按許說同此今本注百二十貫之下衍爲字賈公彥誤連築爲句矣築䰞二字見肆師職注云築鬱草煑之鬱人注云築鬱金煑之以和鬯酒又云鬱者鬱金香草宐以和鬯是則鄭意謂築之煑之以和秬黍所釀之鬯酒乃用於祼也凡以鬱和鬯謂之鬱鬯如鬱人云和鬱鬯以實彝是不和鬱者但謂之秬鬯如鬯人掌共秬鬯而飾之是也許意與鄭略同﹞从臼缶冖﹝音覛﹞鬯﹝臼叉手也缶瓦器冖覆也鬯之言暢也叉手築之令㸏乃盛之於缶而覆之封固以幽之則其香气暢達此會意之恉也﹞彡其飾也﹝此說从彡之意其物用於祭祀喪紀賓客者也故必飾其器鬱迂勿切十五部﹞一曰？鬯﹝此連鬯爲文釋之﹞百艸之𦾓遠方鬱人所貢芳艸合釀之㠯降神﹝謂凡言？鬯者用中國百艸之及遠方鬱人所貢芳艸二者合而釀之芬芳條暢可用降神是曰？鬯此别一義也前說芳艸築煑爲？合秬釀爲鬯此說謂合釀艸及遠國芳艸爲？鬯不必合秬酒而後爲鬯也肆師職大鄭注亦謂築煑香"},
{"n":"220-1","t":"艸爲鬯水經注溫水篇引應仲遠地理風俗記語乃仲遠檃栝許書而爲之者﹞鬱﹝逗謂鬱人之鬱字﹞今鬱林郡也﹝以上三鬱字舊作？今依漢志作鬱或說正以鬱釋？許意古書云鬱人所貢即今鬱林郡地之人也水經溫水至鬱林廣鬱縣爲鬱水地理志武帝元鼎六年更名桂林爲鬱林﹞\n【𩰦】禮器也﹝古說今說皆云爵一升韓詩說爵觚觶角散緫名曰爵其實曰觴﹞𠋓象雀之形﹝各本作象爵之形四字今正古文全象爵形即象雀形也小篆改古文𡞞之首象其正形下象其側形也﹞中有鬯酒又持之也﹝又手也祭統尸酢夫人執柄夫人受尸執足柄者尾也﹞皆㠯飮器象雀者﹝各本雀作爵今正﹞取其鳴節節足足也﹝節節足足雀音如是廣雅曰鳳皇雄鳴即即雌鳴足足宋書符瑞志因之皮傅之說耳即略切二部爵引伸爲爵秩字假借爲雀字韓詩說曰爵盡也足也白虎通說爵祿曰爵者盡也所以盡人材古爵音同焦釂潐字皆取盡意﹞\n【𥥼】﹝依古文四聲韵﹞古文爵如此象形﹝首尾喙翼"},
{"n":"220-2","t":"足具見爵形即雀形也程氏瑤田通藝錄曰前有流喙也腦與項也胡也後有柄尾也容酒之量其口左右侈出者翅也近前二柱聳翅將飛皃也其量腹也腹下卓爾鼎立者其足也古爵之存於今者驗之㒳柱拄眉而酒盡古經立之容不能昂其首也不昂首而實盡取節於㒳柱之拄眉梓人所謂鄕衡者如是﹞\n【𩰤】黑黍也一稃二米㠯釀﹝生民曰誕降嘉榖維秬維秠毛曰秬黑黍也秠一稃二米也禾部稃？也秠一稃二米天賜后稷之嘉榖也是則黑黍名？自其一稃二米言之則謂之秠以釀酒是曰？釀經典曰？鬯故其字从鬯也黑黍容有不一稃二米者﹞从鬯矩聲﹝其吕切五部﹞\n【秬】𩰤或从禾﹝今經典字皆如此作﹞\n【𩰢】列也﹝列當从玉篇作烈字之誤也烈火猛也引伸爲凡猛之偁𩰢謂酒氣酷烈左傳嘉栗旨酒栗讀爲烈𩰢引伸爲迅疾之義今俗用駛疾字當作此﹞从鬯﹝𩰤鬯灌地臭陰達於淵泉其氣烈也﹞叓聲讀若迅﹝吏聲即史聲史與迅雙聲唐韵疏吏切古音亦在一部﹞\n文五重二\n【𩚁】亼米也﹝各本作一米也玉篇同葢孫強時巳誤矣韵會本作米也亦未是今定爲亼米也由亼字俗罕用而誤也以合下云亼口例之則此當爲亼米信矣亼集也集衆米而成食也引伸之人用供口腹亦謂之食此其相生之名義也下文云飯食也此食字引伸之義也人食之曰飯因之所食曰飯猶之亼米曰食因之用供口腹曰食也食下不曰飯也者何也食者自物言飯者自人言嫌其義不顯故不以飯釋食也飯下何以云食也自䉵篆以下皆自人言故不嫌也周禮膳夫職注曰食飯也曲禮食居人之左注食飯屬也凡今人食分去入二聲飯分上去二聲古皆不如此分別﹞从皀亼聲或說亼皀也﹝此九字當作从亼皀三字經淺人竄改不可通皀者榖之馨香也其字从亼皀故其義曰亼米此於形得義之例乘力切一部﹞凡𠊊之屬皆从𠊊﹝鍇本此下有讀若粒三字衍文﹞\n【𩞑】脩飯也﹝脩各本作滫誤今依爾雅音義引正脩倉頡篇作𩛢脩之言溲也水部曰𣸈？汏也飯者人所飯也？爾雅作饙釋言曰饙餾稔也孫云蒸之曰饙均之曰餾郭申之云今呼𩛢音脩𩛢飯爲饙饙均孰爲餾詩釋文引字書云饙一蒸米也劉熙云饙分也衆粒各自分也按大雅泂酌行潦挹彼注茲可以？饎箋云酌取行潦投大器之中又挹之注之於此小器而可以沃酒食之餴者以有忠信之德齊絜之誠以薦之故也此謂以水𣸈熱飯古語云𩛢飯﹞从𠊊？聲﹝？从卉聲賁奔亦从卉聲十五部與十三部合音也府文切﹞\n【饙】𩞑或从賁﹝賁聲也﹞\n【餴】𩞑或从奔﹝奔聲也今詩字如此﹞\n【𩞷】飯气流也﹝流各本作蒸今依泂酌正義引改？下云馬食榖多气流四下也然則飯气流者謂气液盛流也據孫郭爾雅注及詩釋文所引字書似一蒸爲？再蒸爲餾然許不如此說﹞从？畱聲﹝力救切三部﹞\n【飪】大孰也﹝特牲禮請期曰羹飪注飪孰也飪亦假稔爲之釋言饙餾稔也字又作餁餁同飪﹞从食壬聲﹝如甚切七部﹞\n【䏕】古文飪﹝从肉﹞\n【恁】亦古文飪﹝心部恁下云齎也此古文系後人增羼小徐說李舟切韵不云亦古文飪﹞\n【𩟷】孰食也﹝巳孰可食者也小雅毛傳曰孰食曰饔周禮注曰饔割亨煎和之稱﹞从食雝聲﹝於容切九部﹞\n【飴】米糱煎者也﹝者字今補米部曰糱芽米也火部曰煎𤎅也以芽米𤎅之爲飴今俗用大麥釋名曰餳洋也煑米消爛洋洋然也飴小弱於餳形怡怡也內則曰飴蜜以甘之﹞从食台聲﹝与之切一部﹞\n【𩛛】籒文飴从異省﹝異省聲﹞\n【餳】飴和饊者也﹝不和饊謂之飴和饊謂之餳故成國云飴弱於餳也方言曰凡飴謂之餳自關而東陳楚宋衞之閒通語也楊子渾言之許析言之周禮小師注管如今賣飴餳所吹者周頌箋亦云﹞从食昜聲﹝各本篆作𩛿云易聲今正按鍚从昜聲故音陽亦音唐在十部釋名曰餳洋也李軌周禮音唐是也其陸氏音義周禮辭盈反毛詩夕淸反因之唐韵徐盈切此十部音轉入於十一部如行庚觥等字之入庚韵郭璞三倉解詁曰楊音盈協韵晉灼漢書音義反楊惲爲由嬰其理正同耳淺人乃易其龤聲之偏旁玉篇廣韵皆誤从易然玉篇曰𩛿徒當切廣韵十一唐曰糖飴也十四淸曰𩛿飴也皆可使學者知餳糖一字不當从易至於集韵始以餳入唐韵𩛿入淸韵畫分二字使人眞雁不分其誤更甚猶賴類篇正之餳古音如洋語之轉如唐故方言曰餳謂之餹郭云江東皆言餹音唐﹞\n【饊】熬稻粻餭也﹝餭依韵會从食各本作䅣葢因許書無餭改之耳楚辭方言皆作餦餭古字葢當作張皇招䰟有餦餭些王曰餦餭餳也方言曰餳謂之餦餭郭云即乾飴也諸家渾言之許析言之熬乾煎也稻稌也稌者今之稬米米之黏者䰞稬米爲張皇張皇者肥美之意也既又乾煎之若今煎粢飯然是曰饊飴者熬米成液爲之米謂禾黍之米也饊者謂乾熬稻米之張皇爲之㒳者一濡一小乾相盉合則曰餳此許意也楊王郭以餳飴釋餦餭渾言之也豆飴謂之？見豆部﹞从𠊊𢿱聲﹝穌旱切十四部﹞\n【餠】麪餈也﹝麥部曰麪麥末也麪餈者餠之本義也方言曰餠謂之飥或謂之餦或謂之餛是也﹞从食？聲﹝必郢切十一部﹞\n【餈】稻餠也﹝方言曰餌謂之餻或謂之粢或謂之？或謂之餣或謂之䬧謂米餠也周禮糗餌粉餈注曰餌餈皆粉稻米黍米所爲也合蒸曰餌餠之曰餈糗者擣粉熬大豆爲餌餈之黏著以粉之耳餌言糗餈言粉互相足按許說與鄭不同謂以稬米蒸孰餠之如麪餠曰餈今江蘇之餈飯也粉稬米而餠之而蒸之則曰餌𩰲部云？粉餠也是也今江蘇之米粉餠米粉團也粉餠則傅之以熬米麥之乾者故曰糗餌米部云糗熬米麥也可證餈則傅之以大豆之粉米部曰粉傅面者也可證也許不言何粉大鄭云豆㞕是也﹞从食次聲﹝疾資切十五部周禮故書作茨假借字也﹞\n【䭣】餈或从齊﹝齊聲﹞\n【粢】餈或从米﹝猶从食也內則音義曰餈本或作粢按粢與禾部秶各義﹞\n【饘】糜也﹝米部曰糜糝也糝以米和羹也按以米和羹者鼎實也故正考父鼎銘曰饘於是粥於是以餬余口詳䰜部﹞从食亶聲﹝諸延切十四部﹞周謂之饘宋衞謂之𩜾﹝此五字各本作宋謂之餬四字今依檀弓音義初學記正𩜾者？之或字見𩰲部去虔切一人妄謂？饘同字故於此改餰爲餬耳﹞\n【餱】乾食"},
{"n":"222","t":"也﹝小雅乾餱以愆釋言毛傳皆曰餱食也大雅毛傳又云餱餱食也凡乾者曰餱故許曰乾食無羊或負其餱亦必乾者乃可負也小徐曰今人謂飯乾爲餱﹞从食侯聲﹝乎溝切四部﹞周書曰歭乃餱粻﹝粊誓文今書作糗糧據正義引鄭注糗擣熬榖也與周禮注糗同然則古文尙書作糗矣許或兼偁歐陽夏矦書與粻字不見米部而大雅云以歭其粻釋言詩箋皆曰粻糧也大雅又云乃裹餱糧則餱粻即餱糧﹞\n【餥】餱也﹝釋言曰餥餱食也﹞从食非聲﹝非尾切十五部﹞陳楚之閒相謁而食麥飯曰餥﹝方言曰餥食也陳楚之內相謁而食麥饘謂之餥郭曰音非﹞\n【饎】酒食也﹝大雅泂酌傳曰饎酒食也七月大田箋同按酒食者可喜之物也故其字从食喜商頌大糦是承傳曰糦黍稷也周禮饎人大鄭注云饎人主炊官也特牲饋食禮注曰炊黍稷曰饎皆依文爲訓由黍稷而炊之爲酒爲食其事相貫饎本酒食之偁因之名炊曰饎因之名黍稷曰饎引伸之義也方言糦孰食也氣孰曰糦據毛詩箋則古文以喜爲饎﹞从食喜聲﹝昌志切一部﹞詩曰可㠯饙饎﹝大雅文謂行潦之水可用於酒食之饙﹞\n【𩝮】饎或从巸﹝巸聲也周禮注曰故書饎作𩟄葢轉寫多灬﹞\n【糦】饎或从米﹝商頌字如此作特牲注曰古文饎作糦﹞\n【䉵】具食也﹝？部曰具共置也禮經凡言饌注曰陳也陳與置義同論語曰有酒食先生饌﹞从食算聲﹝士戀切十四部﹞\n【𩜹】䉵或从㢲﹝㢲聲論語先生饌馬云飮食也鄭作餕食餘曰餕按馬注者古論鄭注者校周之本以齊古讀正凡五十事其讀正者皆云魯讀爲某今从古此不云今从古則是从魯論作餕者何晏作饌从孔安國馬融之古論也據禮經特牲少牢注皆云古文䉵作餕許書則無餕有䉵饌字是則許於禮經从今文不从古文也但禮經之䉵訓食餘而許䉵饌同字訓爲具食則食餘之義無箸且禮經言饌者多矣注皆訓陳不言古文作餕食餘之字皆作䉵未有作饌者然則禮饌䉵當是各字饌當獨出訓具食也䉵餕當同出訓食餘也乃與禮經合若論語魯餕古饌此則古文假饌爲餕此謂養親必有酒肉既食恆"},
{"n":"222-2","t":"餕而未有原常情以是爲孝也○又按禮記之字於禮經皆从今文而皆作餕疑儀禮注當云今文䉵作餕﹞\n【養】供養也﹝今人分別上去古無是也﹞从食羊聲﹝余㒳切十部﹞\n【𢼝】古文養\n【飯】食也﹝自饎篆巳上皆自物言之自䉵篆巳下皆自人言之然則云食也者謂食之也此飯之本義也引伸之所食爲飯今人於本義讀上聲於引伸之義讀去聲古無是分別也禮記音義云依字書食旁作卞扶万反謂所食也食旁作反符晚反謂食之也二字不同今則混之故隨俗而音此字陸語殊誤古衹有飯字後乃分別作？俗又作飰此正如汳水俗作汴也唐以前書多作？字後來多譌爲餠字﹞从食反聲﹝符萬切十四部按大徐不達許意故切符萬而不云扶晚也﹞\n【𩚖】襍飯也从食丑聲﹝女久切三部按米部曰粈襍飯也此？篆葢俗增故非其次宐刪﹞\n【飤】糧也从人食﹝祥吏切一部按以食食人物其字本作食俗作飤或作飼經典無飤許云䬴食馬榖也不作飤馬此篆淺人所增故非其次𥼶爲糧也又非宐刪﹞\n【饡】㠯羹澆飯也﹝此飯用引伸之義謂以羹澆飯而食之也考工記注曰瓚讀𩜾𩛻之𩛻𩛻即饡字也玉篇曰䬤者饡之古文然則本作䬤轉寫作𩛻耳內則注曰狼臅膏臆中膏也以煎稻米則似今膏𩛻矣釋名曰肺𦠆𦠆饡也以米糝之如膏饡也以羹澆飯者饡之本義膏饡者漢人所爲﹞从食贊聲﹝則幹切十四部﹞\n【𩞧】晝食也﹝此猶朝曰饔夕曰飱也晝食曰𩞧俗譌爲日西食曰𩞧見廣韵今俗謂日西爲晌午頃刻爲半晌猶𩞧之遺語也﹞从食象聲﹝書㒳切十部﹞\n【𩞃】𩞧或从？\n【𩚏】餔也﹝小雅傳曰孰食曰饔魏風傳曰孰食曰飧然則饔飧皆謂孰食分別之則謂朝食夕食許於饔不言朝於飧不言孰互文錯見也趙注孟子曰朝食曰饔夕曰飧此析言之公羊傳趙盾食魚飧左傳僖負羈饋盤飧趙衰以壷飧從皆不必夕時渾言之也司儀注曰小禮曰飧大禮曰饔餼掌客上公飧五牢饔餼九牢侯伯飧四牢饔餼七牢子男飧三牢饔餼五牢此飧饔與常食不同且多生腥不皆孰物﹞从夕食﹝會意俗作飱非也思䰟切十三部按伐檀"},
{"n":"223","t":"正義引說文飧水澆飯也从夕食正以釋文則字林語與說文異﹞\n【餔】申時食也﹝各本申時上有日加二字今依廣韵類篇韵會正淮南書云日至於悲谷是謂餔時餔一作晡引伸之義凡食皆曰餔又以食食人謂之餔﹞从食甫聲﹝博狐切五部﹞\n【𥂈】籒文餔从皿浦聲﹝皿飮食器也﹞\n【餐】吞也﹝口部曰吞咽也鄭風曰使我不能餐兮魏風曰彼君子兮不素餐兮是則餐猶食也鄭風還子授子之粲兮釋言毛傳皆曰粲餐也謂粲爲餐之假借字也餐訓吞引伸之爲人食之又引伸之爲人所食故曰授餐飧與餐其義異其音異其形則飧或作飱餐或作䬸鄭風釋言音義誤認餐爲飧字耳而集韵類篇竟謂飧餐一字﹞从食？聲﹝七安切十四部與十三部之飧迥別魏伐檀一章三章分用﹞\n【湌】餐或从水\n【䭑】嘰也﹝口部曰嘰小食也﹞从食兼聲讀若風溓溓﹝風溓溓未聞禾部曰稴讀若風廉之廉葢同此未識？是力鹽切七部﹞一曰廉絜也﹝一謂讀若廉潔之廉也轉寫奪若字﹞\n【饁】餉田也﹝釋詁豳傳皆曰饁饋也孫炎云饁野之餉﹞从食盇聲﹝筠輒切古音葢𡉄十五部﹞詩曰？彼南𠭇﹝豳風小雅文﹞\n【饟】周人謂餉曰饟﹝周頌曰其饟伊黍正周人語也釋詁曰饁饟饋也﹞从食襄聲﹝人漾切十部﹞\n【餉】饋也﹝饋各本作饟今依韵會本孟子說葛伯仇餉云老弱饋食又云有童子以黍肉餉﹞从食向聲﹝式亮切十部﹞\n【饋】餉也﹝饋之言歸也故饋多假歸爲之論語詠而饋饋孔子豚齊人饋女樂古文皆作饋魯皆作歸鄭皆从古文聘禮歸饔餼五牢鄭云今文歸或爲饋今本集解陽貨微子篇作歸依集解引孔安國語則當作饋也﹞从食？聲﹝求位切十五部按今字以餽爲饋此乃假借其義本不相通也孟子餽孔子豚漢禮樂志齊人餽魯而孔子行巳作此字﹞\n【饗】鄕人㱃酒也﹝豳風朋酒斯饗曰殺羔羊傳曰饗鄕人飮酒也其牲鄕人以狗大夫加以羔羊此傳各本譌奪依正義攷定如是許君所本也饗字之本義也孔沖遠曰鄕人飮酒而謂之饗者鄕飮酒禮尊事重"},
{"n":"223-2","t":"故以饗言之此不知亯燕之亯正作亯亯獻也左傳作亯爲正字周禮禮記作饗爲同音假借字猶之左傳作宴爲正字宴安也禮經周禮作燕爲同音假借字也沖遠證之以用樂或上取其說迂曲矣至若毛詩云我將我亯下文云既右饗之云以亯以祀下文云神保是饗云亯以騂犧下文云是饗是宜毛詩之例凡獻於上曰亯凡食其獻曰饗左傳用字正同凡左氏亯燕字皆作亯惟用人其誰饗之字作饗﹞从鄕从食﹝鄕食會意﹞鄕亦聲﹝許㒳切十部﹞\n【饛】盛器滿皃﹝小雅傳曰饛滿簋貌許謂字之本義不專謂簋也故易爲器﹞从食蒙聲﹝莫紅切九部﹞詩曰有饛簋飧\n【飵】楚人相謁食麥曰飵﹝方言餥飵食也陳楚之內相謁而食麥饘謂之餥楚曰飵凡陳楚之郊南楚之外相謁而餐或曰酢或曰䬯秦晉之際河陰之閒曰䭡䭓此秦語也﹞从食乍聲﹝在各切五部﹞\n【䬯】相謁食麥也从食占聲﹝奴兼切七部﹞\n【䭡】秦人謂相謁而食麥曰䭡䭓从食㥯聲﹝烏困切十三部﹞\n【䭓】䭡䭓也从食豈聲﹝五困切十三部豈聲在十五部合音也﹞\n【餬】寄食也﹝左傳餬其口於四方方言曰餬寄也寄食曰餬引伸之義釋言曰餬饘也是﹞从食胡聲﹝戸吳切五部﹞\n【飶】食之香也﹝周頌傳曰飶芬香皃許云食之香爲其字从食也﹞从食必聲﹝毗必切十二部與艸部苾音同義近﹞詩曰有飶其香\n【𩜈】燕食也﹝燕同宴安也安食者無事之食也無事食則充腹而巳故語曰猒飫釋言曰飫私也私即安食之謂此非周語房烝立成之飫亦非毛傳脫屨升堂之飫其字下與飽䬼饒餘相屬則其義略同也﹞从食芺聲﹝依據切古音在二部今字作飫﹞詩曰㱃酒之？﹝此引常棣六章說叚借也？韓詩作醧說曰跣而上坐謂之宴能者飮不能者巳謂之醧毛詩叚？爲醧故傳曰？燕私也脫屨升堂謂之？毛韓義一也故曰許引此詩說醧之叚借也此猶引作𡚽爲作好引？席爲篾席也說詳酉部﹞\n【飽】猒也﹝甘部曰猒飽也是爲轉注﹞从食包聲﹝博巧切古音在三部﹞\n【𩞛】古文飽从丣聲﹝丣古文孚也孚聲在三部﹞\n【𩜕】亦古文飽从丣聲﹝丣聲亦在三部﹞\n【䬼】猒也﹝賈思勰齊民要術曰食飽不䬼按猒飽也䬼則有猒棄之意皆猒中之義也吕覽曰甘而不噮玉篇集韵引同噮即䬼字廣韵曰噮甘而猒也是也集韵鐸韵又引伊尹曰甘而不䬼肥而不？﹞从食肙聲﹝烏玄切十四部按篇韵集韵皆於縣切在霰韵類篇亦無平聲﹞\n【饒】飽也﹝饒者甚飽之䛐也引以爲凡甚之偁漢謠曰今年尙可後年饒謂後年更甚也近人索饒討饒之語皆謂已甚而求巳也﹞从食堯聲﹝如昭切二部﹞\n【餘】饒也从食余聲﹝以諸切五部﹞\n【餀】食臭也﹝食臭謂殠而食之也儀禮音義引孟子飯殠﹞从食艾聲﹝呼艾切十五部﹞爾雅曰餀謂之喙﹝釋器文今爾雅喙作餯按許作喙二徐李燾及集韵類篇皆同汲古初印本亦不誤而毛扆改作餯﹞\n【餞】送去食也﹝各本少食字今依左傳音義補毛傳曰祖而舍"},
{"n":"224-1","t":"軷飮酒於其側曰餞﹞从食戔聲﹝才線切十四部﹞詩曰顯父餞之﹝大雅文﹞\n【餫】野饋曰餫﹝左傳晉荀首如齊逆女宣伯餫諸榖杜云野饋曰餫運糧饋之敬大國也按餫之言運也遠䛐也榖齊地魯之禮不當至此是野饋也犧象不出門嘉樂不野合傳書餫者譏之也小雅黍苗箋云營謝轉餫之役有負任者有輓輦者有將車者有牽徬牛者可證餫爲運糧﹞从食軍聲﹝王問切十三部﹞\n【館】客舍也﹝鄭風大雅傳曰館舍也按館古假觀爲之如白虎通引于邠斯觀又引春秋築王姬觀于外沈約宋書曰陰館前漢作觀後漢晉作館東觀餘論曰漢書郊祀志作益壽延壽館封禪書云作益延壽觀漢書衍一壽字耳自唐以前六朝時凡今道觀皆謂之某館至唐始定謂之觀﹞从食宫聲﹝古玩切十四部﹞周禮五十里有巿巿有館館有積㠯待朝聘之客﹝遺人職凡賓客會同師役掌其道路之委積五十里有巿巿有𠊱館𠊱館有積鄭云𠋫館樓可以觀望者也以觀望釋館釋名曰觀者於上觀望也﹞\n【饕】貪也从食號聲﹝土刀切二部﹞\n【叨】俗饕从口刀聲﹝今俗與饕分別異用﹞\n【𧈐】籒文饕从號省\n【飻】貪也从食㐱聲﹝鉉本作殄省聲不明於平入一理妄改之也他結切十二部﹞春秋傳曰謂之饕飻﹝左傳文十八年文今傳作餮賈服及杜皆曰貪財爲饕貪食爲飻此蒙上文貪于飮食冒于貨賄分言之非許意也﹞\n【饖】飯傷熱也﹝周禮禮記皆言食齊視春時鄭皆曰飯宐溫按溫者不寒不熱之謂也曲禮曰毋揚飯注云嫌欲疾也按飯傷熱則或揚之矣爾雅音義引倉頡篇饖食臭敗也廣韵本之與許異玉篇無饖﹞从食歲聲﹝於廢切十五部﹞\n【饐】飯傷溼也﹝魚部曰鮑饐魚也是引伸之凡淹漬皆曰饐也字林云饐飯傷熱溼也混饐於饖葛洪云饐飯餿臭也本論語孔注而非許說﹞从食壹聲﹝乙冀切古音在十二部﹞\n【餲】飯餲也﹝飯餲者謂飯久而味變餲之言？也今江蘇俗云餲生當作此字鄕黨篇食饐而餲孔曰饐餲臰味變也皇侃云饐謂飮食經久而"},
{"n":"224-3","t":"腐臰也餲謂經久而味惡也是則孔注本作饐臭餲味變也今本誤倒耳據論語及許說饐餲是二事析言之也釋器云食饐謂之餲則統言之李充云皆飮食壞敗之名是也﹞从食曷聲﹝乙例烏介二切十五部﹞論語曰食饐而餲\n【饑】榖不孰爲饑﹝釋天文又曰仍饑爲荐按論語年饑因之以饑饉鄭本皆作飢﹞从食幾聲﹝居衣切十五部﹞\n【饉】蔬不孰爲饉﹝釋天文按許書無蔬字此蔬當是本作疏疏之言疋也凡艸菜可食者皆有根足而生也﹞从食堇聲﹝渠吝切十三部﹞\n【𩚬】飢也﹝廣韵作飢皃﹞从食戹聲讀若楚人言恚人﹝於革切十六部恚與戹皆十六部聲也﹞\n【餒】飢也从食妥聲﹝各本篆作餧解作委聲非也今正攷論語音義曰餒奴罪反說文魚敗曰餒本又作餧字書同爾雅音義亦云餒奴罪反說文魚敗曰餒字書作餧別字書於說文則陸所據說文从妥明矣按妥聲乃與奴罪切音相近猶挼必妥聲乃與女禾切相近綏必妥聲乃得妥綏爲古今字也若五經文字曰餧飢也經典相承別作餒爲飢餒以餧爲餒餉葢張時說文巳改从委聲與陸所據說文不同故其字各異餒古音十七部餧爲餧餉俗字許艸部作萎﹞一曰魚敗曰餒﹝論語魚餒而肉敗釋器曰肉謂之敗魚謂之餒按魚爛自中亦飢義之引伸也﹞\n【飢】餓也﹝與饑分別葢本古訓諸書通用者多有轉寫錯亂者亦有之﹞从食几聲﹝居夷切十五部﹞\n【餓】飢也从食我聲﹝五箇切十七部﹞\n【餽】吳人謂祭曰餽﹝方言䭨餟餽也三字皆謂祭戰國策三十三飮食餔餽高注吳謂祭鬼爲餽古文通用讀與饋同按祭鬼者餽之本義不同饋也以餽爲饋者古文假借也高說與楊許同今本高注淺人增竄不可從﹞从食鬼﹝會意﹞鬼亦聲﹝俱位切十五部﹞\n【餟】祭酹也﹝酉部曰酹餟祭也史記孝武帝紀其下四方地爲餟食封禪書作醊食漢郊祀志作腏方言餟餽也﹞从食叕聲﹝陟衞切十五部﹞\n【䬽】小餟也﹝方言鑴餽也玉篇云䭨同䬽廣雅祱祭也祱亦同䬽﹞从食兌聲﹝輸芮切十五部﹞\n【𩜁】馬食穀"},
{"n":"225-1","t":"多气流四下也﹝謂汗液前後左右四面流下也？與淋雙聲義近由於食榖多也故从食﹞从食夌聲﹝里甑切六部﹞\n【䬴】食馬穀也﹝以榖飤馬也周南傳曰秣養也小雅乘馬在廏摧之秣之傳曰摧挫也秣粟也按挫謂以莝飤之粟謂以粟飤之也秣同䬴﹞从食末聲﹝莫撥切十五部﹞\n文六十二重十八\n【亼】三合也从人一象三合之形﹝許書通例其成字者必曰从某如此言从入一是也从入一而非會意則又足之曰象三合之形謂似會意而實象形也﹞凡亼之屬皆从亼讀若集﹝秦入切七部﹞\n【合】亼口也﹝各本亼作合誤此以其形釋其義也三口相同是爲合十口相傳是爲古引伸爲几會合之偁釋詁曰㪉郃盍翕仇偶妃匹會合也妃合會對也﹞从亼口﹝侯閤切七部﹞\n【僉】皆也﹝釋詁曰僉咸胥皆也﹞从亼从吅从从﹝吅驚嘑也从相聽也七廉切七部﹞虞書曰﹝虞當作唐﹞僉曰伯夷﹝堯典文﹞\n【侖】思也﹝龠下曰侖理也大雅毛傳曰論思也按論者侖之假借思與理義同也思猶䚡也凡人之思必依其理倫論字皆以侖會意﹞从亼𠕋﹝聚集𥳑𠕋必依其次第求其文理力屯切十三部﹞\n【𠎚】籒文侖﹝古文𠕋作？﹞\n【今】是時也﹝今者對古之偁古不一其時今亦不一其時也云是時者如言目前則目前爲今目前已上皆古如言趙宋則趙宋爲今趙宋已上爲古如言魏晉則魏晉爲今魏晉已上爲古班固作古今人表漢人不與焉而謂之古今人者謂近乎漢者爲今人遠乎漢者爲古人也作古今人表者所以補漢書之所無存漢已前之厓略也亦謂三皇至漢以前迭爲古今人也古今人用字不同謂之古今字張揖作古今字詁是也自張揖已後其爲古今字又不知幾更也古今音之不同近世言之冣詳自商周至近世不知凡幾古今也故今者無定之䛐約之以是時則兼賅矣召南傳曰今急辭也今急㬪韵﹞从亼乀﹝會意乀逮也乀亦聲居音切七部﹞乀古文及﹝見又部﹞\n【舍】市居"},
{"n":"225-3","t":"曰舍﹝食部曰館客舍也客舍者何也謂巿居也巿居者何也周禮遺人曰凡國野之道十里有廬廬有飮食三十里有宿宿有路室路室有委五十里有巿巿有𠋫館𠋫館有積鄭云一巿之閒有三廬一宿𠊱館及廬宿皆所謂巿居曰舍也此巿字非買賣所之謂賔客所之也舍可止引伸之爲凡止之偁釋詁曰廢稅赦舍也凡止於是曰舍止而不爲亦曰舍其義異而同也猶置之而不用曰廢置而用之亦曰廢也論語不舍晝夜謂不放過晝夜也不放過晝夜即是不停止於某一晝一夜以今俗音讀之上去無二理也古音不分上去舍捨二字義相同﹞从亼屮口﹝屮口二字今補全書之例成字則必曰從某而下釋之也从亼者謂賔客所集也﹞屮象屋也﹝象屋上見之狀說从屮之意﹞口象築也﹝口音圍說从口之意始夜切古音在五部﹞\n文六重一\n【會】合也﹝見釋詁禮經器之葢曰會爲其上下相合也凡曰會計者謂合計之也皆非異義也﹞从亼曾省﹝三合而增之會意黃外切十五部﹞曾益也﹝說从曾之意土部曰增益也是則曾者增之假借字如曾祖曾孫之曾即含益義﹞凡會之屬皆从會\n【㣛】古文會如此\n【朇】益也﹝朇裨古今字今字作裨益古字作朇益裨行而朇廢矣﹞从會卑聲﹝符支切十六部﹞\n【䢈】日月合宿爲䢈﹝各本作爲辰今依廣韵集韵類篇訂左傳晉侯問伯瑕曰何謂六物對曰歲時日月星辰是謂也公曰多語寡人辰而莫同何謂辰對曰日月之會是謂辰故以配日按辰以配日者謂以從子至亥配從甲至癸也十日十二辰見周禮馮相氏？蔟氏注云日謂從甲至癸辰謂從子至亥從子至亥者日月一歲十二會所會之處謂之十二次星紀之次爲丑玄枵之次一名天黿爲子豕韋之次一名娵訾爲亥降婁之次爲戌大梁之次爲酉實沈之次爲申鶉首之次爲未鶉火之次爲午鶉尾之次爲巳壽星之次爲辰大火之次爲卯析木之次爲寅是也據說文則日月之合宿謂之䢈據周禮左傳則日月䢈處謂之辰也䢈者即左傳之會字非左傳之辰字"},
{"n":"226-1","t":"也﹞从會辰﹝辰時也日月以時而會故从辰會會意﹞會亦聲﹝各本作辰亦聲攷廣韵十四泰有䢈音黃外切十七眞無䢈字是可證說文本作會亦聲也玉篇曰䢈時眞切日月會也今作辰葢當希馮時說文巳有作辰亦聲者而顧從之集韵類篇亦沿誤耳皆誤讀左氏者爲之也大徐用孫愐唐韵爲音而不必盡用唐韵如此字廣韵入泰不入眞可證十五部﹞\n文三重一\n【倉】穀藏也﹝藏當作臧臧善也引伸之義善而存之亦曰臧臧之之府亦曰臧俗皆作藏分平去二音榖臧者謂榖所臧之處也广部曰府文書藏庫兵車藏廥芻稾藏今音皆徂浪切﹞蒼黃取而臧之﹝蒼舊作倉今正蒼黃者匆遽之意刈穫貴速也﹞故謂之倉﹝蒼倉㬪韵﹞从食省口象倉形﹝七岡切十部﹞凡倉之屬皆从倉\n【仺】奇字倉﹝葢从古文巨﹞\n【牄】鳥獸來食聲也﹝牄葢壁中文如此孔安國以今文字讀之易爲蹌蹌鄭云飛鳥走獸蹌蹌然而舞僞孔說本之許則徑從牄字說爲鳥獸來食聲與鄭異鄭易字許不易字也鄭注大司樂亦引鳥獸牄牄公羊春秋有頓子牄﹞从倉﹝鳥獸來食故从倉﹞爿聲﹝七羊切十部﹞虞書曰鳥獸牄牄﹝咎繇謨文﹞\n文二重一\n【入】內也﹝自外而中也﹞象從上俱下也﹝上下者外中之象人汁切七部﹞凡入之屬皆从入\n【内】入也﹝今人謂所入之処爲內乃以其引伸之義爲本義也互易之故分別讀奴荅切又多假納爲之矣周禮注云職內主入也內府主良貨賄藏在內者然則職內之內是本義內府之內是引伸之義﹞从冂入﹝小徐曰冂音坰按當音𧠨許？冂異篆冂者覆也覆在外各本無入字今依韵會補奴對切十五部﹞自外而入也﹝釋會意之恉﹞\n【㞤】入山之突也﹝廣韵作入山湥皃於形得義﹞从山从入﹝會意﹞闕﹝此闕謂闕其音讀也大徐鉏箴切篇韵同乃後人強爲之音以其字似岑因謂音岑耳﹞\n【糴】？榖也从入䊮﹝米部曰䊮榖也故巿榖从入䊮䊮亦聲今徒歷切古音在三部左傳晉大夫有糴茷﹞\n【㒰】完也﹝宀部曰完全也是爲轉注﹞从入从工﹝从工者如巧者之製造必完好也疾緣切十四部﹞\n【全】篆文㒰从王﹝按篆當是籒之誤仝全皆从人不必先古後篆也今字皆从籒而以仝爲同字﹞純玉曰全﹝考工記玉人云天子用全大鄭云全純色也許玉部云全純玉也後鄭周禮注同許按云純玉曰全者引經說此字从玉之意﹞\n【𠌆】古文㒰﹝按下體未宷其所從汗𥳑作？古文四聲韵載王庶子𥓓亦作？疑近是﹞\n【𠓜】二入也﹝以形爲義﹞㒳从此﹝㒳各本作兩今按兩从㒳㒳从？也﹞闕﹝此闕亦謂音讀不傳也大徐良奬切乃因㒳字從此謂同㒳音﹞\n文六重二\n【缶】瓦器所㠯盛酒𤖅﹝釋器陳風傳皆云盎謂之缶許云盎盆也罌缶也似許與爾雅說異缶有小有大如汲水之缶葢小者也如五獻之尊門外缶大於一石之壷五𣁬之瓦甒其大者也皆可以盛酒𤖅﹞秦人鼔之㠯節謌﹝鼔之錄切擊也韵會鼔作擊李斯傳廉藺傳漢楊惲傳皆可證﹞象形﹝字象器形方九切三部俗作缻﹞凡缶之屬皆从缶\n【䍍】未燒瓦器也﹝土部曰瓦未燒曰坏䍍與坏不但義同而音冣相近故集韵謂爲一字披尤切也﹞从缶㱿聲讀若筩莩同﹝謂讀與筩莩之莩同也漢書非有葭莩之親張晏曰葭蘆也莩葉裏白皮也晉灼曰莩葭裏之白皮也師古曰莩者蘆筩中白皮至薄者也張說非也按張說本同惟轉寫蘆誤爲葉耳司馬彪律曆志以葭莩灰抑其端當亦謂此劉注葭莩出河內豈以河內者爲善歟莩音孚則䍍亦音孚孚古音同浮是以在一部爲坏字在三部爲䍍字大徐苦𠊱切玉篇苦谷切﹞\n【匋】作瓦器也﹝作字各本無今依玉篇補大雅陶復陶穴箋云復穴皆如陶然"},
{"n":"227-1","t":"正義引說文匋瓦器竈也按穴部云窯燒瓦竈也瓦部云甄匋也然則依玉篇爲長作瓦器者䍍之燒之皆是其事故匋之字次於䍍今字作陶陶行而匋廢矣陶見𨸏部再成𠀉也﹞从缶包省聲﹝疑作勹聲亦是皆形聲包會意也徒刀切古音在三部﹞古者昆吾作匋﹝裴駰曰出世本吕覽昆吾作陶高云昆吾顓頊之後吳回黎之孫陸終之子己姓也爲夏伯制作陶冶挻埴爲器按顓頊產老童老童產黎左傳云顓頊氏有子曰黎爲祝融是也帝嚳誅黎而以其弟吳回爲黎後奉黎之祀故高云吳回黎之孫實則吳回之孫也國語昆吾爲夏伯韋云昆吾祝融之孫陸終第二子名樊爲己姓封於昆吾衞是也其後夏衰昆吾爲夏伯遷於舊許按帝繫世本皆言昆吾者衞是也昆吾始封在衞故哀十七年左傳衞矦夢見人登昆吾之觀也其後遷於舊許故昭十二年傳楚靈王曰昔我皇祖伯父昆吾舊許是宅也其後滅於湯商頌云韋顧既伐昆吾夏桀楚世家曰昆吾氏夏之時嘗爲侯伯桀之時湯滅之是也據高說是始封之昆吾作匋據古史考云夏時昆吾氏作瓦張華博物志云桀作瓦尸子云夏桀臣昆吾作陶是謂湯所滅之昆吾與桀作匋以舜匋河濵而有虞氏上匋𣃔之則高說是而他說失之也﹞案史篇讀與缶同﹝許書言案者二條疑後人所羼入史篇者史籒所作大篆十五篇也詳皕部讀與缶同者謂史篇以匋爲缶古文假借也匋與缶古音同在三部故得相假借據此可知史篇四言成文如後世倉頡爰歷之體﹞\n【罌】缶也﹝缶太平御覽作？今按作缶爲是許意缶罌？一物也方言㼚瓭？䍃㽀㼻甀瓮瓿甊㽈甖也自關而西晉之舊都河汾之閒其大者謂之甀自關而東趙魏之郊謂之瓮或謂之甖甖其通語也甀即？甖即罌瓦部曰罌謂之㼰瓮罌也康瓠破罌也史漢淮陰侯傳曰信乃益爲疑兵乘船欲渡臨晉而伏兵從夏陽以木罌缻渡軍襲安邑木罌缶者以木爲罌缶狀實兵於其中不欲人知故不爲盆狀韋昭云以木爲器如罌缻以渡軍無船且尙密也韋說是也罌缶器之大者﹞从缶賏聲﹝烏莖切十一部﹞\n【𦉈】小口罌也﹝上文罌者兼大口小口渾言之此云小口罌則析言之也小口則宁物必垂下之故曰？凌人注云鑑如甀大"},
{"n":"227-3","t":"口以盛冰謂如？而大口也醢人注曰塗置甀中百日則成矣方言罃周洛韓鄭之閒謂之甀或謂之罃按罃者？之長頸者？不長頸方俗或同名﹞从缶𠂹聲﹝池僞切古音在十七部﹞\n【䍌】小缶也﹝按方言曰瓿甊甖也自關而西晉之舊都河汾之閒其大者謂之甀其中者謂之瓿甊又曰缶謂之瓿㼴許意缶罌一物也故云瓿小缶也即楊之中者謂之瓿甊也﹞从缶㕻聲﹝蒲𠊱切廣韵薄侯切四部﹞\n【缾】𦉥也﹝易井卦辭曰羸其甁左傳衞孫蒯飮馬於重𠀉毀其甁按甁亦𧦝缶左傳具綆缶此缶之小者﹞从缶幷聲﹝薄經切十一部﹞\n【甁】缾或从瓦\n【𦉥】汲缾也﹝丼下曰外象構？形其罋也井爻辭曰甕敝漏按缾罋之本義爲汲器經傳所載不獨汲水者偁缾罋也許云汲缾分別言之許固謂缾不專用汲矣𦉥俗作甕﹞从缶雝聲﹝烏貢切九部﹞\n【䍇】下平缶也﹝下當作不字之誤也凡器無不下平者以從乏之意求之當是不平缶反正爲乏也又以讀若𦐇求之𦐇與替雙聲替者一偏下也集韵類篇皆引說文瓨也"},
{"n":"228","t":"二書引說文皆用大徐本何以乖異若是廣雅䍇甁也﹞从缶𠂜聲讀若簿引𦐇﹝土盇切七部﹞\n【罃】備火長頸缾也﹝左傳襄九年宋災具綆缶備水器杜曰缶汲器也水器盆㽉之屬也是謂汲水貯水之分師古注五行志則謂缶即盎也水器者罃瓮之屬引許氏說文解字罃備火今之長頸甁也按各本無今之二字備火長頸缾者備火之汲罋則長其頸以多盛水且免傾覆也其說左傳者杜爲長﹞从缶熒省聲﹝烏莖切十一部按近人謂罌罃一字依許則劃然二物二字也罌大罃小用各不同方言廣雅說雖不與許同而罌罃亦畫爲二今本廣雅甔㼡之下奪一也字﹞\n【缸】瓨也﹝瓦部曰瓨似罌長頸受十斗缸與瓨音義皆同也史漢貨殖傳皆曰醯？千瓨﹞从缶工聲﹝下江切九部﹞\n【𦈸】瓦器也从缶或聲﹝于逼切一部﹞\n【䍎】瓦器也﹝詩斯干乃生女子載弄之瓦傳曰瓦紡專也箋云紡專習其壹所有事也案專同塼紡專正義不言何物廣韵卄二霰云䍎紡錘集韵霰韵云䍎一曰紡甎然則婦人撚綫錘"},
{"n":"228-1","t":"頭古用塼爲之婦人所重者紡績故箋云習其壹意於所有事也許云瓦器渾言之未及詳說耳紡錘下垂如戈鐏之在底故其字亦七鈍切﹞从缶薦聲﹝作甸切十二部﹞\n【䍃】瓦器也从缶肉聲﹝以周切三部﹞\n【𦉢】瓦器也﹝篇韵皆云似甁有耳﹞从缶霝聲﹝郎丁切十一部﹞\n【䍄】缺也﹝刀缺謂之㓠瓦器缺謂之䍄詩云白圭之㓠引伸通用也﹞从缶占聲﹝都念切七部﹞\n【缺】器破也﹝俗誤作𡙇又通用闕﹞从缶夬聲﹝各本作決省聲今正傾雪切十五部﹞\n【罅】裂也﹝考工記瓬人所謂薜也引伸爲凡裂之偁﹞从缶虖聲﹝呼迓切古音在五部﹞缶燒善裂也﹝說从缶之意﹞\n【罄】器中空也﹝釋詁毛傳皆曰罄盡也引伸爲凡盡之偁如韓詩磬天之妹毛詩俔磬也郭注爾雅云今人呼厭極爲罄皆是古書罄磬多互相假借﹞从缶殸聲﹝苦定切十一部﹞殸古文磬字﹝依石部耳部香部古當作籒﹞詩曰缾之罄矣﹝小雅文不偁罄無不宜而偁此者於从缶之意切也﹞\n【罊】器中盡也﹝釋詁曰罊盡也皿部曰盡器中空也﹞从缶毄聲﹝苦計切十六部爾雅音義引說文口地反﹞\n【缿】受錢器也﹝易入難出器也史記酷吏列傳惡少年投缿漢書趙廣漢敎吏爲缿筩蘇林曰缿如瓨可受投書師古曰缿若今盛錢藏甁爲小孔可入而不可出﹞从缶后聲﹝大口切又胡講切按胡講音之轉也古音在四部大當作火﹞古㠯瓦今㠯竹﹝說从缶之意也趙傳缿筩缿即以瓦者筩即以竹者許云今以竹則許時用竹者多也今巿中錢筩皆用竹﹞\n文二十一重一\n【矢】弓弩矢也﹝弓弩所用䠶之矢也﹞从入﹝矢欲其中﹞象鏑？羽之形﹝鏑謂丨也金部曰鏑矢鏠也？作？者誤？謂八也木部曰桰矢桰檃弦処岐其耑以居弦也羽謂一也羽部曰翦矢羽是也矢羽從而橫之何也以識其物耳矢之制詳於考工記矢人式視切十五部﹞古者夷牟初作矢﹝山海經曰少暤生般般是始爲弓矢郭曰世本云牟夷作矢揮作弓弓矢一器作之㒳人於義有疑此言般之作是按弦木爲弧掞木爲矢𣪠傳系諸黃帝堯舜之下葢不妨有同時合成之者夷牟郭作牟夷孫卿作浮游﹞凡矢之屬皆从矢\n【䠶】弓弩發於身而中於遠也﹝謂用弓弩發矢於身而中於遠也詩禮記以射爲猒斁之斁﹞从矢从身﹝會意食夜切古音在五部﹞\n【射】篆文䠶﹝射者小篆則䠶者古文此亦丄部之例也何不以射入寸部而以䠶傅見也爲其事重矢也﹞从寸寸法度也亦手也﹝說从寸之意射必依法度故从寸寸同又射必用手故从寸﹞\n【矯】揉箭箝也﹝揉當作柔許無揉有柔煣也箭者矢竹所爲矢也不言矢言箭者矯施於笴不施於鏑羽也箝籋也柔箭之箝曰矯引伸之爲凡矯枉之偁凡云矯詔者本不然而云然也﹞从矢喬聲﹝居夭切二部﹞\n【矰】隿射矢也﹝周禮司弓矢云矰矢茀矢用諸弋射注云結繳於矢謂之矰矰高也茀矢象焉茀之言刜也二者皆可以"},
{"n":"229","t":"弋飛鳥刜羅之也前於重又微輕行不低也詩云弋鳧與鴈﹞从矢曾聲﹝作滕切六部﹞\n【矦】春饗所射矦也﹝饗者鄕人㱃酒也春饗所射矦謂天子諸矦養老先行大射禮之矦也天子諸矦養老皆如鄕飮酒之禮故亦謂之饗文王世子曰設三老五更群老之席位注云三老如鄕飮酒禮之賔五更如介群老如衆賔魯頌曰魯矦戾止在泮飮酒箋云徵先生君子與之行飮酒之禮而因以謀事也此天子諸矦養老即鄕飮酒之證也廱下曰天子饗㱃辟廱也泮下曰諸矦饗射泮宮也饗皆謂養老也古者鄕飮鄕射必聨類而行卿大夫士之射必先行鄕飮酒之禮天子諸侯則先大射後養老天子諸矦賔射於朝燕射於寢大射於澤於射宮射宮者大學也行葦爲養老之詩箋云先王將養老先與群臣行射禮擇其可與者以爲賔今我成王承先王之法度亦既序賔矣有醇厚之酒醴以吿黃耇之人徵而養之王制曰王親視學注云謂習射習鄕以化之習射即大射習鄕即養老此天子大射而養老之證也七月行葦皆詠公劉之詩七月言朋酒斯饗行葦箋言先王將養老先與群臣行射"},
{"n":"229-1","t":"禮先王即謂公劉此諸矦大射而養老之證也大射張皮矦而棲鵠其禮大故得專矦名郊廟祭祀必先大射不言祭但言饗舉饗以賅祭也不言秋但言春何也舉春以賅秋也廱下但言饗不言射舉饗以賅射也﹞从人﹝爲人父子君臣者各以爲父子君臣之鵠故其字从人鄭云矦制上廣下狹葢取象於人張臂八尺張足六尺是取象率焉﹞从厂象張布﹝梓人爲矦上㒳个與其身三下㒳个半之注云个者鄕射禮記所謂舌也矦凡用布三十六丈矦之張布如厓巖之狀故从厂﹞矢在其下﹝象矢集之也乎溝切四部﹞天子射熊虎豹服猛也諸矦射熊虎大夫射麋麋惑也﹝熊虎豹當依周禮作虎熊豹轉寫誤倒也諸侯射熊虎各本作射熊豕虎賸豕字今正此本周禮言春亯所射也司？曰王大射則共虎矦熊侯豹矦設其鵠諸矦則共熊矦豹矦卿大夫則共麋矦皆設其鵠鄭曰以虎熊豹麋之皮飾其側又方制之以爲？謂之鵠箸於侯中所謂皮侯王之大射虎矦王所自射也熊侯諸矦所射豹矦卿大夫以下所射諸矦之大射熊矦諸侯所自射豹侯羣臣所射卿大夫之大射麋侯君臣共射焉按梓人云張皮侯而棲鵠者謂此也諸侯射熊虎與今本不同者鄭曰故書則共熊矦虎矦杜子春云虎當爲豹是則鄭從杜改許從故書也天子諸侯服猛大夫去惑說其義也郊特牲曰虎豹之皮示服猛也漢五行志曰麋之爲言迷也﹞士射鹿豕爲田除害也﹝鄕射禮記曰凡侯天子熊侯曰質諸侯麋矦赤質大夫布矦畫以虎豹士布矦畫以鹿豕鄭云此所謂獸矦也梓人張獸矦則王以息燕是也息者休農息老物也燕謂勞使臣若與羣臣飮酒而射是則上射鹿豕在王息燕時不在大射而許牽合言之容鄭以前說禮不同也鄭云士不大射士無臣祭無所擇故司裘於大射不言士鹿豕爲田害故大蜡迎虎﹞其祝曰母若不寧侯不朝于王所故伉而射汝也﹝十九字韵會用考工記作四十二字非也梓人曰祭侯之禮以酒脯醢其辭曰惟若寧矦母或若女不寧侯不屬于王所故抗而射汝強飮強食貽曾孫諸侯百福大戴禮略同抗舉也許作伉大戴作亢﹞\n【𥎦】古文侯\n【"},
{"n":"229-3","t":"𥏻】傷也﹝謂矢之所傷也引伸爲凡傷之偁﹞从矢傷省聲﹝各本篆作？注曰昜聲鉉於傷下觴下曰？省聲知字本作？今正爲傷省聲式羊切凡傷聲之字皆同此切也﹞\n【短】有所長短㠯矢爲正从矢﹝按此上當補不長也三字乃合有所長短以矢爲正說从矢之意也榘字下曰矢者其中正也正直爲正必正直如矢而刻識之而後可裁其長短故詩曰其直如矢韓詩曰如矢斯朸﹞豆聲﹝按考工記曰豆中縣謂縣繩正豆之柄也然則豆聲當作从豆从豆之意與从矢同也都管切十四部﹞\n【矤】況䛐也﹝各本況下有也誤今刪況當作兄古今音殊乃或假況許書當本作兄也兄長之兄引伸爲兄益詩常棣傳曰況滋也桑柔傳曰兄滋也召旻傳曰兄茲也兄況不同以兄爲正滋茲不同許皆訓益兄䛐者增益之䛐其意益其言曰矤是爲意內言外今俗所云已如是況又如是也尙書多用矤字俗作矧﹞从矢引省聲﹝式忍切十二部﹞从矢取䛐之所之如矢也﹝說从矢之意今言矧則其䛐有一往不可止者﹞\n【知】䛐也﹝白部曰？識䛐也从白从亏从知按此䛐也之上亦當有識字知？義同故？作知﹞从口矢﹝識敏故出於口者疾如矢也陟离切十六部﹞\n【矣】語巳䛐也﹝巳矣㬪韵巳止也其意止其言曰矣是爲意內言外論語或單言矣或言巳矣如學而子張篇皆云可謂好學也巳矣公冶長篇不可得而聞也巳矣巳矣乎吾未見能見其過而內自訟者也俗本句末刪矣者非淮南書說矣與也二字不同﹞从矢㠯聲﹝于己切一部﹞\n文十重二\n【高】崇也﹝山部曰崇嵬高也﹞象臺觀高之形﹝謂？也﹞从冂囗﹝上音莫狄切下音圍﹞與倉舍同意﹝倉舍皆从囗象築也？與屮皆象高古牢切二部﹞凡高之屬皆从高\n【䯧】小堂也﹝集韵曰傾敻切瓜屋也﹞从高省冋聲﹝去潁切十一部﹞\n【廎】䯧"},
{"n":"230-1","t":"或从广﹝元次山𢈪廎宋人多謂廎即亭字非也今按可讀如今之廳﹞頃聲﹝宋本有聲﹞\n【亭】民所安定也﹝亭定㬪韵周禮三十里有宿鄭云宿可止宿若今亭有室矣百官公卿表曰縣道大率十里一亭亭有長十亭一鄕鄕有三老有秩嗇夫後漢志曰亭有長以禁盜賊風俗通曰亭畱也葢行旅宿會之所館釋名曰亭停也人所停集按云民所安定者謂居民於是備盜賊行旅於是止宿也亭定㬪韵亭之引伸爲亭止俗乃製停渟字依釋名則漢時巳有停字而許不收徐氏鉉云低債價停僦伺六字皆後人所加是也﹞亭有樓﹝故从高﹞从高省丁聲﹝特丁切十一部﹞\n【亳】京兆杜陵亭也﹝六國表湯起于亳徐廣曰京兆杜縣有亳亭錢氏大昕史記攷異曰殷本紀湯始居亳皇甫謐曰梁國榖熟爲南亳湯所都也立政三亳皆非京兆之亳亭秦本紀寧公二年遣兵伐蕩社三年與亳戰亳王奔戎遂滅蕩社徐廣云蕩一作湯社一作杜皇甫謐以爲亳號湯西夷之國又云周桓王時自有亳王號湯非殷也封禪書于杜亳有三杜主之祠葢京兆之亳乃戎王號湯者之邑徐廣以爲殷湯所起其不然乎然此篇稱作事者必於東南收功實者常於西北乃述禹興西羌周始豐鎬而及湯之起亳則史公固以關中之亳系之湯矣按許不言三亳而獨言杜陵亳亭者正爲其字从高則以此亭當之也然十里一亭者秦制亳亭之名秦漢乃有之亳之字固不起於亭也以解字爲書不得不有涉於皮傅者﹞从高省乇聲﹝旁各切五部古亦借薄爲之如禮記薄社北牖﹞\n文四重一\n【冂】邑外謂之郊郊外謂之野野外謂之林林外謂之？﹝與魯頌毛傳同邑國也歫國百里曰郊野郊外也平土有叢木曰林皆許說也爾雅釋地邑外謂之郊郊外謂之牧牧外謂之野野外謂之林林外謂之坰多謂之牧牧外五字依野有死麇燕燕干旄傳叔于田箋𣃔之淺人妄增也牧李巡作田王砅注素問作邑外謂之郊郊外謂之甸甸外謂之牧牧外謂之林林外謂之坰坰外謂之野所偁更"},
{"n":"230-3","t":"繆﹞象遠介也﹝介各本作界誤今正八部曰介畫也？像遠所聯亙一象各分介畫也古熒切十一部﹞凡冂之屬皆从冂\n【冋】古文冂从囗象國邑﹝像國邑在介内也﹞\n【坰】冋或从土﹝詩爾雅皆如此作﹞\n【市】買賣所之也﹝釋詁曰之往也古史考曰神農作市本𣪠辭說也世本曰祝融作市﹞市有垣从冂﹝垣所以介也故从冂﹞从乀象物相及也乀古文及字﹝依韵會本﹞㞢省聲﹝舉形聲包會意也時止切一部﹞\n【冘】冘冘﹝逗﹞行皃﹝冘冘各本作淫淫今依玉篇集韵類篇正玉篇別立冘部云冘冘行皃則知冂部有冘者孫強所增也而引說文作淫淫是唐時譌本耳後漢書盧植傳注所引不誤羽獵賦三軍芒然竆冘閼與孟曰冘行也如曰冘懈怠也古籍內冘豫義同猶豫巴東𤅿澦堆亦曰猶豫坤元錄作冘豫樂府作淫豫然則冘是遟疑蹢躅之皃矣﹞从儿出冂﹝儿者古文奇字人也冘者遠望人行若行若不行之皃余箴切七部﹞\n【央】央中也﹝央逗複舉字之未刪者也月令曰中央土詩箋云夜未渠央古樂府調弦未詎央顏氏家訓作未遽央皆即未渠央也渠央者中之謂也詩言未央謂未中也毛傳央且也且者薦也凡物薦之則有二至於艾而爲三矣下文夜未艾艾者久也箋云芟末曰艾以言夜先雞鳴時合初昏與艾言之是央爲中也﹞从介在冂之內大﹝逗﹞人也﹝人在冂內正居其中於良切十部﹞央旁同意﹝央取大之中居旁取㒳旁外郭故曰同意﹞一曰久也﹝此別一義﹞\n【隺】高至也从隹上欲出冂﹝上翔欲遠行也胡沃切古音在二部﹞易曰夫乾隺然﹝見𣪠辭今易作確按釋文云確苦角反馬韓云剛皃說文云高至按陸不云說文作隺葢釋文固作隺然淺人改爲從石耳許書有确無確﹞\n文五重三\n【𩫏】度也﹝此以音說義與蒦度也音義略同﹞民所度居也﹝釋名曰郭廓也廓落在城外也按城𩫖字今作郭郭行而𩫖廢矣邑部曰𩫩齊之郭氏虛也𡔷下云萬物郭皮甲而出當作𩫖即今之廓字也﹞从回象城𩫖之重﹝內城外𩫖﹞㒳亭相對也﹝謂上？下？也內城外𩫖㒳亭相對漢典略曰雒陽二十街街一亭十二城門門一亭此城內亭也百官公卿表縣道十里一亭此城外亭也﹞或但从囗﹝音韋謂篆作？也按當出？篆在皆从𩫖之下﹞凡𩫖之屬皆从𩫖\n【𩫠】缺也﹝以㬪韵爲義﹞古者城闕其南方謂之？﹝闕之義同缺何氏公羊傳注曰天子周城諸侯軒城軒城者缺南面以受過也按毛詩傳曰闉曲城也闍城臺也城門上有臺謂之闍周官匠人詩靜女所謂城隅也無臺謂之？詩子衿所謂城闕也三面有臺而南方無臺故謂之？猶軒縣之缺南方泮水之缺北方不敢同天子也毛詩城闕當作？闕其假借字非象闕之闕也詩曰在城闕兮傳曰乘城而見闕箋申之曰登高而見於城闕明非城墉不完如公羊疏所疑也本城？之字故从𩫖引伸爲凡缺之偁故先之曰缺也﹞从𩫖夬聲讀若拔"},
{"n":"231-2","t":"物爲決引也﹝以物塞其口拔其物使內出？傾雪切十五部﹞\n文二\n【京】人所爲絕高𠀉也﹝釋𠀉曰絕高爲之京非人爲之𠀉郭云爲之者人力所作也按釋詁云京大也其引伸之義也凡高者必大﹞从高省丨象高形﹝舉卿切古音在十部﹞凡京之屬皆从京\n【就】就﹝此複舉字之未刪者﹞高也﹝廣韵曰就成也迎也即也皆其引伸之義也﹞从京尤尤異於凡也﹝說从尤之意京者高也高則異於凡疾僦切三部﹞\n【𡰗】籒文就\n\n文二重一\n【亯】獻也﹝下進上之䛐也按周禮用字之例凡祭亯用亯字凡饗燕用饗字如大宗伯吉禮下六言亯先"},
{"n":"231-3","t":"王嘉禮下言以饗燕之禮親四方賓客尤其明證也禮經十七篇用字之例聘禮內臣亯君字作亯士虞禮少牢饋食禮尙饗字作饗小戴記用字之例凡祭亯饗燕字皆作饗無作亯者左傳則皆作亯無作饗者毛詩之例則獻於神曰亯神食其所亯曰饗如楚茨以亯以祀下云神保是饗周頌我將我亯下云既右饗之魯頌亯祀不忒亯以騂犧下云是饗是宜商頌以假以亯下云來假來饗皆其明證也鬼神來食曰饗即禮經尙饗之例也獻於神曰亯即周禮祭亯作亯之例也各經用字自各有例周禮之饗燕左傳皆作亯宴此等葢本書固尒非由後人改竄﹞从高省﹝獻者必高奉之曲禮曰執天子之器則上衡國君則平衡後世亦以舉案齊眉爲敬﹞？象孰物形﹝禮經言饋食者薦孰也許㒳切十部亯象薦孰因以爲飪物之偁故又讀普庚切亯之義訓薦神誠意可通於神故又讀許庚切古音則皆在十部其形薦神作亨亦作享飪物作亨亦作烹易之元亨則皆作亨皆今字也﹞孝經曰祭則鬼亯之﹝孝經孝治章文﹞凡亯之屬皆从亯\n【𠅠】篆文亯﹝後篆者丄部之例也據元應書則亯者籒文也小篆作？故𣜩書作亨作享小篆之變也﹞\n【𦎧】孰也﹝今俗云純熟當作此字純醇行而？廢矣周禮司裘注假借爲？的字﹞从亯⺸﹝凡从？者今𣜩皆作享與亯之隷無別﹞讀若純﹝常倫切十三部﹞一曰鬻也﹝鬻䭈也﹞\n【𠆆】篆文𦎧\n【䈞】𣆪也﹝㫗各本作厚今正㫗厚古今字䈞篤亦古今字䈞與二郭部竺音義皆同今字篤行而䈞竺廢矣公劉毛傳曰篤厚也此謂篤即竺䈞字也﹞从亯竹聲讀若篤﹝冬毒切三部﹞\n【𦤘】用也﹝此與用部庸音義皆同玉篇曰？今作庸廣韵曰？者庸之古文﹞从亯从自自知臭﹝句自鼻也知臭味之芳殠﹞香所食也﹝香當作亯轉寫之誤也上說从自之意此說从亯之意鼻聞所食之香而食之是曰？今俗謂喫爲用是也﹞讀若庸同﹝余封切九部﹞\n文四重二\n【𣆪】厚也﹝厚當作䈞上文曰䈞㫗也此曰㫗篤也是爲轉注今字厚行而㫗廢矣凡經典㫗薄字皆作厚﹞从反亯﹝倒亯者不奉人而自奉㫗之意也胡口切四部﹞凡𣆪之屬皆从𣆪\n【覃】長味也﹝此與酉部醰音同義近醰以覃會意也引伸之凡長皆曰覃葛覃傳曰覃延也凡言覃及覃思義皆同經典葛覃字亦假蕈爲之﹞从𣆪鹹省聲﹝當作鹹省鹹亦聲以从鹹故知字本義爲味長也徒含切古音在七部﹞詩曰實覃實吁﹝大雅文傳曰覃長也訏大也許作吁疑轉寫誤﹞\n【𪉙】古文覃\n【𪉞】篆文覃省﹝今𣜩本此以古？篆？推之則？乃籒也先籒後篆者丄部之例也﹞\n【厚】山陵之㫗也﹝㫗各本作厚今正山陵之厚故其字从厂今字凡㫗薄字皆作此﹞从厂从𣆪﹝𣆪亦聲胡口切四部﹞\n【垕】古文厚从后土﹝从土后聲也﹞\n文三重三\n【畗】滿也﹝方言悀偪滿也凡以器盛而滿謂之悀注言涌出也腹滿曰偪注言勅偪也按廣雅悀愊滿也本此而玉篇云腹滿謂之涌腸滿謂之畐與今本方言異元應書畐塞注曰普逼切引方言畐滿也是則希馮元應所據方言皆作畐也許書無偪逼字大徐附逼於辵部今乃知逼仄逼迫字當作畐偪逼行而畐廢矣荀卿子充盈大宇而不窕入卻穴而不偪淮南兵略訓入小而不偪處大而不窕凡云不偪者皆謂不塞淮南俶眞訓處小隘而不塞要略訓置之尋常而不塞氾論訓內之尋常而不塞齊俗訓大則塞而不入小則窕而不周偪與塞義同畐偪正俗字也釋言曰逼迫也本又作偪二皆畐之俗字﹞从高省﹝謂？也﹞象高厚之形﹝謂田也﹞凡畐之屬皆从畐讀若伏﹝芳逼切按畐伏二字古音同在第一部今音同房六切﹞\n【良】善也从畗省亾聲﹝吕張切十部﹞\n【𡆨】古文良﹝玉篇不錄﹞\n【𡰩】亦古文良\n【𥭣】亦古文良﹝玉篇作𥭣﹞\n文二重三﹝按此部小徐在𣆪部之前\n【㐭】穀所振入也﹝穀者百榖緫名中庸注曰振猶收也手部曰振舉也周禮注曰米藏曰廩﹞宗廟秶盛﹝秶各本作粢今正粢稻餠之或字也秶者稷之或字也甸師以共齍盛鄭注齍作秶云秶稷也榖者稷爲長是以名云在器曰盛按小宗伯注云齍讀爲秶六秶謂六榖黍稷稻粱麥苽是則六榖稷爲長故單舉秶也許於皿部曰齍黍稷器也盛黍稷在器中也字依周禮此作秶盛者齍秶古今字禮記多用秶盛故許從之與鄭同也﹞蒼黃㐭而取之故謂之㐭﹝蒼舊作倉今正㐭而取之之㐭當作癛癛癛寒也凡戒愼曰癛癛亦作懍懍漢書通作廩廩許云癛而取之故謂之㐭癛㐭㬪韵如上文蒼黃取而藏故謂之倉藏倉㬪韵也上文云榖所振入也者周禮所謂廩人掌九榖之數以待國之匪頒賙賜稍食也此云宗廟秶盛蒼黃癛而取之者榖梁傳所謂甸粟而內之三宫三宫米而藏之御廩周禮所謂廩人大祭祀則共其接盛舉其重者以釋㐭之音義"},
{"n":"233","t":"也鄭云大祭祀之榖藉田之收藏於神倉者也不以給小用釋言廩廯也臧氏鏞堂曰廯古本當作鮮舍人云廩少鮮也公羊羣公廩注云連新於上財令半相連耳襄卄三年所傳聞注亦云廩廩近升平皆廩鮮也之義玉裁按此與漢書廩廩庶幾賈誼爲此廩廩皆癛癛之假借也﹞从入﹝榖所入故从入﹞从回﹝回之訓轉也而此从回之意則如下所云﹞象屋形﹝謂外囗舍下云囗象築此云象屋者屋在上者也㐭之戸牖多在屋﹞中有戸牖﹝謂內□小徐曰戸牖以防蒸熱也力甚切七部﹞凡㐭之屬皆从㐭\n【廩】㐭或从广稟﹝會意也稟亦聲﹞\n【稟】賜榖也﹝賜榖曰稟中庸既稟稱事鄭注周禮宫正內宰廩人掌固皆云稍食祿稟也又司稼注云賙稟其艱阨晉惠帝云官鼃可給稟凡若此類今本多譌爲廩即有未譌者亦皆讀爲力甚切矣今之廩膳生員於古當作稟膳﹞从㐭禾﹝禾猶榖也榖𡉄於㐭周禮所謂以待賙賜稍食也凡賜榖曰稟受賜亦曰稟引伸之凡上所賦下所受皆曰稟左傳言稟命則不威是也筆錦切七部﹞\n【亶】多榖"},
{"n":"233-1","t":"也﹝亶之本義爲多榖故其字从㐭引伸之義爲厚也信也誠也見釋詁毛傳﹞从㐭且聲﹝多旱切十四部﹞\n【啚】嗇也﹝下文云嗇愛濇也水部曰濇不滑也凡鄙吝字當作此鄙行而啚廢矣論語鄙夫周書鄙我周邦皆當作此﹞从囗﹝音韋囗猶聚也﹞从㐭㐭受也﹝㐭所以受榖引伸之凡受皆曰㐭聚而受之愛濇之意也方美切十五部﹞\n【𠴿】古文啚如此\n\n文四重二\n【嗇】愛濇也﹝嗇濇㬪韵廣韵引作歰歰與濇皆不滑也大雅云好是家嗇力民代食箋云但好任用是居家之吝嗇於聚斂作力之人令代賢者處位食祿又云家嗇維寶代食維好箋云言王不尙賢但貴吝嗇之人與愛代食者而巳老子曰治人事天莫若嗇詩序云其君儉嗇褊急﹞从來㐭來者㐭而臧之故田夫謂之嗇夫﹝說从來㐭之意也嗇者多入而少出如田夫之務葢藏故以來㐭會意嗇夫見左傳所引夏書漢制十亭一鄕鄕有三老有秩嗇夫游徼皆少吏之屬許云田夫謂之嗇夫者若郊特牲先嗇司嗇報嗇嗇皆謂農古嗇穡互相假借如稼穡多作稼嗇左傳小國爲？大國省穡而用之即省嗇也所力切一部﹞一曰棘省聲﹝來㐭者會意棘省聲者形聲別一說也棘省謂省竝朿爲單朿來亦象朿故云棘聲然少迂矣﹞凡𠾂之屬皆从𠾂\n【𤲷】古文𠾂从田\n【牆】垣蔽也﹝土部曰垣牆也左傳曰人之有牆以蔽惡也故曰垣蔽釋宫曰牆謂之墉釋名曰牆障也﹞从𠾂﹝小徐曰取愛𠾂自䕶也﹞爿聲﹝才良切十部按凡爿聲二徐多肊改爲牀省聲此爿聲小徐云亦當言牀省韵會遂改之﹞\n【𤖣】籒文从二禾\n【𤖧】籒文亦从二來﹝按玉篇云𤖣者籒文？者古文與今本異﹞\n文二重三\n【來】周所受瑞麥來麰也﹝也字今補詩正義此句作周受來牟也五字周頌詒我來麰箋云武王渡孟津白魚躍入王舟出涘以燎後五日火流爲烏五至以榖俱來此謂遺我來牟書說以榖俱來云榖紀后稷之德按鄭箋見尙書大誓尙書旋機鈐合符后詩云來牟書云榖其實一也下文云來麰麥也此云瑞麥來麰然則來麰者以二字爲名毛詩傳曰牟麥也當是本作來牟麥也爲許麰下所本後人刪來字耳古無謂來小麥麰大麥者至廣雅乃云麳小麥𪍓大麥非許說也劉向傳作釐麰文𨕖．典引注引韓詩內傳貽我嘉𪍓薛君曰𪍓大麥也與趙岐孟子注同然韓傳未嘗云來小麥﹞二麥一夆象其芒朿之形﹝二麥一夆各本作一來二縫不可通惟思文正義作一麥二夆今定爲二麥一夆夆即鏠字之省許書無峯則山耑字可作夆凡物之標末皆可偁夆夆者朿也二麥一夆爲瑞麥如二米一稃爲瑞黍葢同夆則亦同稃矣廣韵十六咍引埤蒼曰䅘麰之麥一麥二稃周受此瑞麥此一二㒳字亦是互譌二麥一稃亦猶異畮同穎雙觡共柢之類其字以⿰人人象二麥以⿱人巾象一芒故云象其芒朿之形洛哀切古音在一部﹞天所來也故爲行來之來﹝自天"},
{"n":"234","t":"而降之麥謂之來麰亦單謂之來因而凡物之至者皆謂之來許意如是猶之相背韋之爲皮韋朋鳥之爲朋攩鳥西之爲東西之西子月之爲人偁烏之爲烏呼之烏皆引伸之義行而本義廢矣如許說是至周初始有來字未詳其恉﹞詩曰詒我來麰﹝今毛詩詒作貽俗字也麰作牟古文假借字也﹞凡來之屬皆从來\n【𥏳】詩曰不？不來﹝毛詩無此語釋訓曰不？不來也爾雅多釋詩書葢江有汜之詩不我以古作不我？？者來之也不我？者不來我也許葢兼偁詩爾雅當云詩曰不我？不？不來也轉寫譌奪不可讀耳？與以不同者葢許兼偁三家詩也﹞从來矣聲﹝牀史切一部﹞\n【𢓪】？或从彳﹝今韵書字書以？？同竢訓待非也﹞\n文二重一\n【麥】芒穀﹝有芒朿之穀也稻亦有芒不偁芒穀者麥以周初二麥一鏠箸也鄭注大誓引禮說曰武王赤"},
{"n":"234-1","t":"烏芒穀應許本禮說﹞秋穜厚薶故謂之麥﹝薶麥㬪韵夏小正九月樹麥月令仲秋之月乃勸種麥母或失時麥以秋穜尙書大傳淮南子說苑皆曰虗昏中可以穜麥漢書武帝紀謂之宿麥﹞麥金也金王而生火王而死﹝程氏瑤田曰素問云升明之紀其類火其藏心其榖麥鄭注月令云麥實有孚甲屬木許以時鄭以形而素問以功性故不同耳﹞从來有穗者也﹝也字今補有穗猶有芒也有芒故从來來象芒朿也﹞从夊﹝夊思隹切行遟曳夊夊也从夊者象其行來之狀莫獲切古音在一部﹞凡麥之屬皆从麥\n【麰】來麰﹝逗﹞麥也﹝見毛傳﹞从麥牟聲﹝莫浮切三部﹞\n【𦭷】麰或从艸\n【麧】堅麥也﹝謂麥之堅者也史漢皆云亦食穅覈耳孟康曰覈麥穅中不破者也晉灼曰覈音紇京師人謂麤㞕爲紇頭按廣韵引漢書食穅麧爲是孟注晉音皆是麧字後人妄改漢書耳麧在𣳚韵覈在麥韵音不同也孟注與許說合﹞从麥气聲﹝乎𣳚切十五部﹞\n【䵀】小麥㞕"},
{"n":"234-2","t":"之覆﹝此晉灼所云京師人謂粗㞕爲麧頭也上文堅麥兼大小麥言此單謂小麥又堅麥謂㮯者此謂㞕之而仍有核覈同果中核之核今所謂粗麪也䵀與麧皆謂堅者故類言之﹞从麥𧴪聲﹝穌果切十七部﹞\n【䴾】䃺麥也﹝謂以石䃺䃺之是曰䴾也﹞从麥𢀩聲﹝昨何切十七部﹞一曰擣也﹝別一義﹞\n【麩】小麥㞕皮也﹝麩之言膚也㞕小麥則其皮可飤嘼大麥之皮不可食用故無名﹞从麥夫聲﹝甫無切五部﹞\n【麱】麩或从甫\n【麪】麥㞕末也﹝㞕字依類篇補末者㞕之尤細者齊民要術謂之勃今人俗語亦云麪勃勃取蓬勃之意非白字也廣雅？謂之麪篇韵皆云䴲麪也䴲即末也末與麪爲雙聲？與麪爲㬪韵﹞从麥丏聲﹝彌箭切十二部﹞\n【䵂】麥覈㞕也﹝上文云麥㞕之覈謂其堅此云帶覈之㞕謂其䊳碎䃺之尙未成末麩與麪未分是爲䵂廣韵云麩䵂又云䵂麩皆謂麩未離析九章筭術曰小䵂之率十三半大䵂之率五十四麥八斗六升七分升之三得小䵂二斗五升一十四分升"},
{"n":"234-3","t":"之一十三麥一斗得大䵂一斗二升李籍音義曰細曰小䵂粗曰大䵂然則九章之小䵂許所謂麪也九章之大䵂許所謂麩及䵀也﹞十斤爲三斗﹝然則一䄷爲三斛也葢出古筭經﹞从麥啻聲﹝直隻切又音敵十六部﹞\n【麷】䰞麥也﹝周禮籩實有麷大鄭云𤎅麥曰麷後鄭云今河閒以北煑穜麥賣之名曰逢後鄭謂逢即麷之遺語也穜釋文直龍反是穜稑之穜程氏瑤田曰𤎅煑葢通偁𤎅乾煎也荀卿子午其軍取其將若撥麷葢麥乾煎則質輕撥去之甚易故以爲易之況今南方蒸稬米爲飯曝乾煼之呼爲米蓬與鄭云逢者合籩食皆乾物餌餈亦必以粉坌之然則煑麥非麥粥也今人通呼乾煎爲煼說文？𤎅也﹞从麥豐聲讀若馮﹝馮从馬仌聲漢時馮姓之馮葢已讀如今音矣敷戎切九部﹞\n【麮】麥甘鬻也﹝荀卿書冬日則爲之饘粥夏日則與之瓜麮釋名曰煑麥曰麮麮亦齲也煑熟亦齲壞也按麥甘鬻者以麥爲粥其味甜也急就篇云甘麮？美奏諸君是也其法當用大麥爲之或去皮或粉之皆可爲粥其性淸虛虛於夏日宜大麥甘故今煎"},
{"n":"235","t":"飴餹亦用大麥﹞从麥去聲﹝𠀉據切五部﹞\n【𪍠】餠𥶶也﹝餠𥶶者堅築之成餠也方言？䴭䴳麰䴿麴也自關而西秦豳之閒曰？晉之舊都曰䴭齊右河泲曰䴳或曰麰北鄙曰䴽麴其通語也﹞从麥㱿聲讀若庫﹝許音庫合音也今音空谷切依㱿聲也﹞\n【䴳】餠𥶶也从麥穴聲﹝戶八切十五部﹞\n【䴭】餠𥶶也从麥才聲﹝昨哉切一部﹞\n文十三重二\n【夊】行遟曳夊夊也﹝也字今補曲禮曰行不舉足車輪曳踵玉藻曰圈豚行不舉足齊如流注云孔子執圭足縮縮如有循是也玉篇曰詩云雄狐夊夊今作綏﹞象人㒳脛有所躧也﹝通俗文履不箸跟曰屣屣同躧躧屣古今字也行遟者如有所拕曳然故象之楚危切玉篇思隹切十五部﹞凡夊之屬皆从夊\n【夋】行夋夋也﹝夋夋行皃﹞一曰倨也﹝亢部？下曰夋倨也故莽？字从夋會意﹞从夊允聲﹝七倫切十三十四部﹞\n【𡕨】行故道也﹝彳部又有復復行而复廢矣疑彳部之復乃後增也﹞从夊畗省聲﹝房六切三部按畐聲在一部合音也﹞\n【夌】越也﹝凡夌越字當作此今字或作淩或作凌而夌廢矣檀弓喪事雖遽不陵節鄭曰陵躐也躐與越義同廣韵陵下云犯也侮也侵也皆夌義之引伸今字槪作陵矣﹞从夊𡴆﹝越之義也力膺切六部﹞𡴆高大也﹝說从𡴆之意﹞一曰夌𢕌也﹝彳部曰徲久也凡言陵遟陵夷當作夌𢕌今字陵遟陵夷行而夌𢕌廢矣玉篇云夌遟也廣韵云陵遟也遟與𢕌同也匡謬正俗釋陵遟曰陵爲陵阜之陵而遟者遟遟微細削小之義古遟夷通用或言陵夷其義一也言陵阜漸平喻王道弛替耳玉裁謂許書作夌則知說陵爲陵阜非也夌𢕌爲邌之反語古遟邌通用夌𢕌言時久則弛替遟古讀如夷夌夷㬪韵字耳以左傳下陵上替說之許前義於下陵近後義於上替近下陵與上替其事常相因也﹞\n【致】送詣也﹝言部曰詣候至也送詣者送而必至其処也引伸爲召致之致"},
{"n":"235-2","t":"又爲精致之致月令必工致爲上是也精致漢人衹作致糸部緻字徐鉉所增凡鄭注俗本乃有緻﹞从夊从至﹝夊猶送也陟利切十五部﹞\n【憂】和之行也﹝商頌毛傳曰優優和也廣雅釋訓憂憂行也行之狀多而憂憂爲龢之行和當作龢憂今字作？以憂爲𢝊愁字﹞从夊𢝊聲﹝於求切三部﹞詩曰布政憂憂﹝商頌文今詩作優優﹞\n【愛】行皃也﹝心部曰𢜤惠也今字假𢜤爲？而？廢矣𢜤行皃也故从夊﹞从夊𢜤聲﹝烏代切古音在十五部﹞\n【𡕡】行𡕡𡕡也从夊闕讀若僕﹝各本篆作𡰿今依廣韵作𡕡與小徐注合此闕謂形上體作？不知其說也讀若僕則知𡕡𡕡即今俗語僕僕道途之謂趙注孟子曰僕僕煩猥皃皮⺊切三部﹞\n【竷】繇也舞也﹝繇當作䚻䚻徒歌也上也字衍謠舞者謠且舞也詩序曰維淸奏象舞也武奏大武也禮記文王世子明堂位祭統皆云管象舞大武象與大武皆謂周頌武篇鄭注祭統云吹管而舞武象之樂也樂記說武以咏歎淫液發揚蹈厲竝言則舞兼歌矣故其字从章"},
{"n":"235-3","t":"从夊﹞从夊从章樂有章也﹝說从章之意﹞夅聲﹝巳上十字今更正夅聲在九部與八部合韵苦感切八部﹞詩曰竷竷𡔷我﹝𡔷各本作舞今依韵會訂士部引墫墫舞我則此當同詩作𡔷矣今小雅伐木作坎坎毛無傳而陳風曰坎坎擊𡔷聲也魏風傳曰坎坎伐木聲也魯詩伐檀作欿欿疑竷竷𡔷我容取三家與毛異﹞\n【𡕢】匘葢也﹝司馬彪輿服志乗輿金錽劉昭引蔡邕獨𣃔曰金錽者馬冠也高廣各五寸上如五華形在馬髦前薛綜注東京賦同按在馬髦前則正在馬之匘葢其字本作金𡕢或加金旁耳馬融廣成頌揚金𡕢而拖玉瓖字正作𡕢可證西京賦璿弁玉纓薛曰弁馬冠叉髦也徐廣說金錽云金爲馬叉髦然則弁也叉髦也𡕢也一也𡕢或誤作㚇錽或誤作鍐玉篇又誤作金騣皆音子公反非也匘葢者人囟也見囟部﹞象皮包覆匘﹝謂不𥘅﹞下有㒳𦡍﹝謂人﹞而夊在下﹝人足也﹞讀若范﹝亡范切七部八部﹞\n【夏】中國之人也﹝以別於北方狄東北貉南方蠻閩西方羌西南焦僥東方夷也夏引伸之義爲"},
{"n":"236","t":"大也﹞从夊从頁从臼臼㒳手夊㒳足也﹝胡雅切古音在五部﹞\n【𠍺】古文夏\n【畟】治稼畟畟進也﹝釋訓曰畟畟耜也周頌毛傳曰畟畟猶測測也箋云農人測測以利善之耜熾菑是南𠭇也按畟畟古語測測今語毛以今語釋古語故曰猶周禮雉氏注曰耜之者以耜測凍土剗之然則畟測皆進意﹞从田儿﹝儿亦人字田人者農也﹞从夊﹝夊言其足之進足進而耜亦進矣初力切一部﹞詩曰畟畟良耜﹝許書耜作枱鈶二形見木部云耒耑也﹞\n【㚇】斂足也䧿𩀎醜其飛也㚇﹝二句見釋鳥今爾雅作翪許所據異也﹞从夊﹝斂足故从夊﹞兇聲﹝子紅切九部﹞\n【夒】貪獸也一曰母㺅﹝謂夒一名母㺅犬部曰㺅夒也玃大母猴也甶部曰禺母㺅屬爪部曰爲母㺅也單𧦝㺅絫𧦝母㺅其實一也母㺅與沐㺅獼㺅一語之轉母非父母字詩小雅作猱毛曰猱猨屬樂記作獶𣜩之變鄭曰獶彌矦也﹞佀人﹝似人面手足﹞从頁﹝句﹞巳止夊其手足﹝巳止"},
{"n":"236-1","t":"象其似人手夊象其足奴刀切古音在三部﹞\n【夔】即魖也﹝即鉉作神疑神是鬼部曰魖耗鬼也神魖謂鬼之神者也甘泉賦曰捎夔魖而抶獝狂東京賦曰殘夔魖與㒺象皆夔魖連文可證國語木石之怪夔㒺兩韋注或云夔一足越人謂之山繅或作？富陽有之人面㺅身能言廣韵曰山魈出汀州獨足鬼也神魖謂山繅之尤靈異者若大荒東經云有獸狀如牛蒼身而無角一足出入水則必風雨其光如日月其聲如雷名曰夔黃帝得其皮爲𡔷聲聞五百里此獸也非鬼也薛注二京合而一之恐非是﹞如龍一足从夊﹝孟康曰夔神如龍有角人面薛綜曰木石之怪如龍有角按从夊者象其一足﹞象有角手人面之形﹝云如龍則有角可知故？象有角又止巳象其似人手頁象其似人面渠追切十五部古假歸作夔樂緯云昔歸典協律即夔典樂也地理志歸子國即夔子國也﹞\n文十五重一\n【舛】對臥也﹝謂人與人相對而休也引伸之足與足相抵而臥亦曰舛其字亦作僢王制注釋交趾云浴則同川臥則僢足是也又引伸之凡足相抵皆曰僢典瑞兩圭有邸注云僢而同本是也淮南書及周禮注多用僢字﹞从夊？相背﹝相背猶相對也昌兖切古音在十三部﹞凡舛之屬皆从舛\n【𨅱】楊雄作舛从足？﹝春聲也李善注魏都賦引司馬彪莊子注曰踳讀曰舛舛乖也按司馬意舛踳各字而合之楊許則云踳爲舛之或也葢訓繤篇如此作諸家多用踳駮謂譌舛也﹞\n【舞】樂也用足相背﹝說从舛之意﹞从舛？聲﹝文撫切五部按諸書多作儛﹞\n【𦏶】古文舞从羽亾﹝亾聲也攴部曰？讀與撫同然則以亾爲無也古矣﹞\n【舝】車軸耑鍵也﹝金部鍵一曰轄也車部轄一曰鍵也然則許意謂舝轄同也以鐵豎貫軸頭而制轂如鍵閉然邶風傳曰脂是其車小雅傳曰閒關設舝皃皆謂舝必行而後設也車軸耑謂之軎軎今字作轊大馭右祭兩軹軹故書作𨊻杜子春云𨊻謂㒳轊也或讀𨊻爲簪筓之筓按鐵貫軸如筓貫弁然軸耑名𨊻者以鐵名之也子春易爲軹非也﹞㒳穿相背从舛﹝據許說則每耑爲㒳穿每穿鍵以一鐵㒳穿相對故其字从舛﹞𥝁省聲﹝胡戛切十五部﹞𥝁古文禼字﹝禼各本作偰今依厹部正禼讀如偰故漢書以禼爲稷偰字﹞\n文三重二\n【舜】䑞艸也楚謂之葍秦謂之藑﹝艸部曰藑茅葍也一名䑞是一物三名也﹞蔓地生而連𦾓象形﹝生而二字依爾雅音義補？象葉蔓𦾓連之形也﹞从舛﹝亦狀蔓連相鄕背之皃﹞舛亦聲﹝舒閏切十三部𣜩作舜按此與艸部𧂌音同義別有虞氏以爲謚者堯高也舜大也舜者俊之同音假借字山海經作帝俊﹞凡䑞之屬皆从䑞\n【𡐩】古文䑞\n【𦨃】𦾓榮也﹝釋言曰皇也釋草曰蕍芛葟華榮許𦾓部曰榮也𠌶部曰艸木𦾓也此云𦾓榮者絫言之﹞从䑞𡉚聲﹝？見㞢部形聲包會意各本譌生則非聲大徐本篆文右半譌生非也戸光切十部﹞讀若皇爾雅曰𦨃𦾓也﹝今釋言作皇非﹞\n【葟】𦨃或从艸皇﹝皇聲釋艸如此作﹞\n文二重二\n【韋】相背也﹝故从舛今字違行而韋之本義廢矣酒誥薄韋辳父馬云韋違行也據羣經音辨則古文尙書當如是﹞从舛囗聲﹝宇非切十五部﹞獸皮之韋﹝此韋當作圍謂繞也﹞可㠯束物枉戾相韋背﹝物字依韵會補生革爲縷圍束物可以矯枉戾而背其故也﹞故借㠯爲皮韋﹝其始用爲革縷束物之字其後凡革皆偁韋此與西朋來子烏五字下文法略同皆言假借之恉也假借專行而本義廢矣﹞凡韋之屬皆从韋\n【𣍄】古文韋\n【韠】韍也﹝巿部曰韠也巿小篆作韍﹞所㠯蔽前者﹝鄭注禮曰古者佃漁而食之衣其皮先知蔽前後知蔽後後王易之以布帛而獨存其蔽前者不忘本也按韠之言蔽也韍之言亦蔽也﹞㠯韋﹝故从韋﹞下廣二尺上廣一尺其頸五寸﹝記玉藻文也玉藻曰韠下廣二尺上廣一尺長三尺其頸五寸襍記云會去上五寸會謂頸下縫也會巳上長五寸即所謂其頸長五寸也又云紕以爵韋六寸不至下五寸謂頸五寸之下下五寸之上中長二尺㒳邊皆紕以爵韋左右各廣三寸也又云下五寸純以素謂下五寸緣以生帛也鄭云其頸五寸其緣當亦用爵韋﹞一命縕韠再命赤韠﹝玉藻曰一命縕韍幽衡再命赤韍幽衡三命赤韍葱衡鄭云尊祭服故變韠言韍又云元端服稱韠玄冕爵弁服之韠稱韍然則韠韍同物殊其名耳許於此言一命縕韠再命赤韠於巿下言天子朱巿諸侯赤巿大夫赤巿葱衡許意卑者偁韠尊者偁韍說與鄭少異縕者赤黃之閒色所謂韎也縓之假借字也﹞从韋畢聲﹝卑吉切十二部﹞\n【韎】茅蒐染韋也﹝左傳云韎韋﹞一入曰韎﹝入字宋本汲古初印本同與五經文字毛詩定本合毛扆修版改入爲又則倒易其是非矣小雅毛傳曰韎者茅蒐染革也一入曰韎韐所以代韠也士冠禮注云韎韐縕韍也此鄭以縕釋韎以韍釋韐玉藻一命縕韍注云縕赤黃之閒色所謂韎也按赤黃之閒色曰縓糸部縓帛赤黃色是也爾雅一染謂之縓縕者縓之假借字一入曰韎即一入曰縓也三君注國語云一染曰韎詩箋云韎茅蒐染也茅蒐韎聲也韐祭服之韠合韋爲之又駁異義云齊魯之閒言韎聲如茅蒐字當作韎陳畱人謂之蒨韋注國語云茅蒐今絳草也急疾呼茅蒐成韎此皆詩箋所謂茅蒐韎聲也士冠禮韎韐注云士染以茅蒐因以名焉今齊人名蒨爲韎韐之制似韠巳上諸文今本譌舛特甚悉爲正之﹞从韋末聲﹝莫佩切十五部按許云末聲鄭駁異義云韎齊魯之閒言韎聲如茅蒐字當作韎今詩箋版本二體不別葢鄭所據亦作末聲鄭謂當从未聲也鄭必知當从未聲者未聲與文䰟爲類末聲與元寒爲類文䰟與尤侯相似也元寒與魚模相似也茅蒐爲韎聲則當从未矣唐韵莫佩切劉李周禮音妹者鄭未聲之說也廣韵音末諸經音莫介反者許末聲之說也﹞\n【韢】櫜紐也﹝櫜車上大橐也紐系也一曰結而可解也﹞从韋惠聲﹝胡計切十五部﹞一曰盛虜頭橐也﹝吕覽北郭騷吿其友曰盛吾頭於笥中奉以託以白晏子也退而自刎其友因奉以託按託者橐之假借字云虜頭者如函梁君臣之首之類﹞\n【韜】劒衣也﹝少儀曰劒則啟櫝葢襲之加夫襓與劒焉注曰夫襓劒衣也夫或爲煩皆發聲按許書無襓字襓與韜音相近襓即韜也曹憲廣雅衭襓䘤劒衣也䘤音陳律反按熊氏安生義疏引廣雅夫襓木劒衣也木葢本作术熊認爲艸木字夫术曹本乃作衭䘤知今本廣雅多增益偏旁而不古矣引伸爲凡包藏之偁﹞从韋﹝以韋爲之也熊云木劒衣非是櫝既木爲之矣﹞舀聲﹝土刀切古音在三部﹞\n【韝】臂衣也﹝各本作射臂決也誤甚決箸於右手大指不箸於臂今依文𨕖荅蘇武書注正射韝者詩之拾禮經之遂內則之捍也毛傳曰拾遂也大射注曰遂射韝也以朱韋爲之箸左臂所以遂弦也凡因射箸左臂謂之射韝非射而㒳臂皆箸之以便於事謂之韝許不言射韝者言臂衣則射韝在其中矣東方朔傳曰綠幘傅靑韝韋昭曰韝形如射韝以縛左右手"},
{"n":"238","t":"於事便也崔豹古今注曰攘衣厮役之服取其便於用耳乗輿進食者服攘衣按攘衣即韝也以繩纕臂謂之絭以衣斂袖謂之韝其字或作褠見後漢書或作㡚見南都賦﹞从韋﹝繕人注曰韝扞箸左臂裏以韋爲之﹞冓聲﹝古矦切四部﹞\n【韘】射決也所㠯拘弦﹝衞風童子佩韘毛曰韘決也能射御則帶韘小雅車攻傳曰決所以鉤弦也鄭注周禮曰抉挾矢時所以持弦飾也注鄕射禮大射儀云決猶闓也以象骨爲之箸右大巨指以鉤弦闓體按即今人之扳指也經典多言決少言韘韘惟見詩毛公釋爲決而箋云韘之言沓所以彄沓手指此以禮經之極釋韘也大射云朱極三注云極猶放也所以韜指利放弦也以朱韋爲之食指將指無名指各一小指短不用鄭意以韘極沓三字雙聲且極用韋爲之故字从韋決則用象骨爲之故不从毛而易其義許說从毛也以字从韋論之鄭爲長矣內則言佩決詩言佩韘葢言一可以包二﹞㠯象骨﹝句﹞韋系﹝句﹞箸右巨指从韋﹝繕人注云士喪禮抉用正王棘若檡棘則天子用象骨與按用棘葢施諸死者疑生者用象若骨故鄕射大射禮注皆云用象骨許意正如是用韋爲系箸右巨指故字从韋但今世扳指不用系士喪禮注云決以韋爲之藉又云以紐環大擘本恐生者皆不必然也﹞枼聲﹝失涉切八部釋文大涉切﹞詩曰童子佩韘\n【弽】韘或从弓\n【韣】弓衣也﹝月令帶以弓韣高誘曰韣弓韜也按革部韇下曰弓矢韇也韇葢又在韣之外容以木爲之飾以皮耳故服注左云冰櫝丸葢也如劒衣在劒櫝之內﹞从韋蜀聲﹝之欲切三部﹞\n【韔】弓衣也﹝秦風虎韔毛曰虎虎皮也韔弓室也又交韔二弓毛曰交韔交二弓於韔中鄭風作鬯毛曰鬯弓弢弓﹞从韋長聲﹝丑亮切十部﹞詩曰交韔二弓\n【𩏇】履後帖也﹝帖帛書署也引伸爲今俗語帮貼之字凡履跟必帮貼之令堅厚不則易敝臣瓚曰躡跟曰跕按履緊曰跕屣也跕與帖音同急就篇履舄鞜裒䋐緞紃師古引說文爲注﹞从韋段聲﹝此形聲包會意也段取堅意古本葢衹有𩏇緞二篆自从段譌爲从叚而篇韵皆有䪗縀音乎加切此𩏇篆之上亦妄增"},
{"n":"238-2","t":"䪗篆云履也从韋叚聲正如石部碫譌爲碬各本說文乃作碬耳今刪䪗篆徒玩切篇韵皆上聲徒管切十四部﹞\n【緞】𩏇或从糸﹝今俗以爲錦繡段之段﹞\n【韤】足衣也﹝左傳曰褚師聲子韤而登席謂燕禮宜跣也﹞从韋蔑聲﹝望發切十五部﹞\n【䪙】軶裹也﹝軶轅前也以皮裹之﹞从韋尃聲﹝匹各切五部按玉篇云䪙扶豆扶武二切尻衣也次於？下韏上與說文同攷許書韤足衣也絝脛衣也則當別有尻衣即史漢萬石君傳所謂中裙也而廣韵九麌曰䪔尻衣集韵九麌曰䪔？也？即許之幒字疑說文本有䪔尻衣也从韋甫聲之文因與䪙相似而佚之如？鼏袀袗皆佚其一之比﹞\n【韏】革中辨謂之韏﹝釋器革中絕謂之辨郭注中𣃔皮也革中辨謂之韏注復平分也如郭說則正文當云辨中絕!謂之韏立文不當如是今按當云革辬謂之韏中乃衍文衣部襞下云韏衣也衣？古曰韏亦曰襞積亦曰緛然則皮之縐文蹙蹙者曰韏何疑文部曰辬駁文也許所據爾雅不同郭本而淺人以郭本易之﹞从韋𨤑聲﹝九萬切十四部﹞\n【"},
{"n":"238-3","t":"𩏷】收束也﹝漢律曆志曰秋？也物？斂乃成孰鄕飮酒義曰西方者秋秋之爲言揫也﹞从韋﹝取圍束之義﹞𥼚聲讀若酋﹝𥼚从焦聲焦从雥省聲即由切三部﹞\n【𥾀】𩏶或从要﹝亦取圍束之意﹞\n【揫】𩏶或从秋手\n【𩏑】井橋也﹝橋各本作垣今依史記孝武本紀索隱正井橋見曲禮莊子說苑淮南子曲禮奉席如橋衡注曰橋井上挈皋衡上低昂者莊子曰鑿木爲機後重前輕挈水若抽數如泆湯其名爲橰橰本又作橋淮南書今夫橋直植立而不動俛仰取制焉高曰橋桔皋上衡也說苑曰爲機重其後輕其前命曰橋終日漑韭百區不倦橋陸音義音居廟反按其義當同撟舉也井？見史漢孝武紀封禪書郊祀志枚乗傳莊子秋水篇其字多作井榦司馬彪云井榦井闌也崔譔云井以四邊爲榦猶築之有楨榦晉灼曰井上四交之榦常爲汲者所契傷是諸家皆說井榦爲井闌按井？爲木架四圍中其圍橫圜木爲橋毋兩旁木有軸可轉中設鹿盧縣綆上下故言橋而？見也﹞从韋取其帀也﹝說韋同口﹞倝聲﹝胡安切十四部諸書榦亦音寒﹞\n文十六﹝今刪䪗則十五重五\n【弟】韋束之次弟也﹝以韋束物如輈五束衡三束之類束之不一則有次弟也引伸之爲凡次弟之弟爲兄弟之弟爲豈弟之弟詩正義引說文有第字﹞从古文之象﹝文各本作字今正說文小篆有从古文之像似者凡三曰弟曰革曰民皆各像其古文爲之特計切十五部﹞凡弟之屬皆从弟\n【𠂖】古文弟从古文韋省﹝古文韋見韋部﹞丿聲﹝丿右戾也房密匹蔑二切﹞\n【𥊽】周人謂兄曰？﹝昆弟字當作此昆行而？廢矣釋親晜兄也郭注今江東通言曰晜按晜者？之誤男子先生爲兄後生爲弟此本定偁謂兄？者周人語也詩惟王風有昆字此周人謂兄之證也諸經皆言兄如尙書乃寡兄勖春秋衞侯之兄縶周禮父之讎兄弟之讎從父兄弟之讎詩瞻望兄兮皆是惟禮喪服經傳大功巳上"},
{"n":"239-1","t":"皆曰昆弟小功巳下同異姓皆曰兄弟不相淆亂葢禮經欲別服之親疏隆殺遂以周人謂兄者專系之同姓大功巳上以爲立言之別也戴先生曰兄弟與昆弟在儀禮喪服爾雅釋親𢧵然有辨喪服傳曰何如則可謂之兄弟傳曰小功巳下爲兄弟此傳中引傳相證明也爾雅曰母與妻之黨爲兄弟又曰婦之黨爲婚兄弟壻之黨爲姻兄弟詩小雅兄弟無遠鄭箋云兄弟父之黨母之黨葢兄弟云者或專言異姓或兼同姓異姓皆舉遠不以關大功之親記曰兄弟皆在他邦加一等不及知父母與兄弟居加一等此惟小功巳下即於疏故加等若大功巳上則昆弟也世父母叔父母也從父昆弟也豈可以皆在他邦及少孤相依而加等哉大功之親分當相恤其不相恤是賊其性者也小功巳下而相恤斯進之也記又曰夫之所爲兄弟服妻降一等篇內明言夫之昆弟無服此兄弟服即所謂小功者兄弟之服是也謂夫爲之小功者妻降一等則緦如從祖祖父母從祖父母及外祖父母從母在小功章夫之諸祖父母在緦麻章此降一等之謂禮記服問篇公子之妻爲公子之外兄弟謂爲夫之外祖父母從母緦也禮之稱兄弟通乎尊卑如是凡同姓異姓既漸即於疏者而與之相親好皆得稱兄弟玉裁按大司徒聯兄弟鄭曰兄弟昏姻嫁娶也與調人職兄弟不同知以昆弟兄弟異其辭者惟禮經他經不尒﹞从弟眔﹝眔者逮也鰥下曰从魚眔聲則此亦可眔聲合韵也古䰟切十三部﹞\n文二重一\n【夂】從後至也﹝至當作致﹞象人㒳脛後有致之者﹝致送詣也﹞凡夂之屬皆从夂讀若黹﹝陟侈切玉篇竹几切十五部﹞\n【𡕗】相遮要害也﹝要害猶險隘也﹞从夂丯聲﹝乎葢切十五部﹞南陽新野有夆亭\n【夆】啎也﹝午部曰啎逆也夆訓啎猶逢迎逆遇遻互相爲訓釋訓曰甹夆掣曳也掣曳者啎逆之意夆古亦借爲鏠峯字﹞从夂丰聲讀若縫﹝敷容切九部﹞\n【夅】服也从夂㐄相承不敢竝也﹝上从夂下从反"},
{"n":"239-3","t":"夂相承不敢竝夅服之意也凡降服字當作此降行而夅廢矣下江切九部﹞\n【夃】秦人巿買多得爲夃﹝爲當作謂之二字此秦人語也方言不載﹞从乃从夂益至也﹝說从乃夂之意乃夂者徐徐而益至也古乎切五部﹞詩曰我夃酌彼金罍﹝周南文今毛詩作姑酌傳曰姑且也許所據者毛詩古本今作姑者後人以今字易之也如尙書壁中古文本作無有作𡚽本作黎民俎飢之類夃者姑之假借字如𡚽俎者好阻之假借字玉篇曰夃今作沽引論語求善價而夃諸未審其所本之論語﹞\n【𡕒】跨步也﹝跨當作夸夸步謂大張其㒳服也﹞从反夂﹝苦瓦切十七部﹞？从此﹝以？爲聲﹞\n文六\n【久】從後灸之也﹝也字今補久灸㬪韵火部曰灸灼也灼灸也灸有迫箸之義故以灸訓久士喪禮鬲幎用疏布久之鄭曰久讀爲灸謂以葢塞鬲口也既夕苞筲𦉥甒皆木桁久之鄭曰久讀爲灸謂以葢案塞其"},
{"n":"240","t":"口此經二久字本不必改讀葢久本義訓從後歫之引伸之則凡歫塞皆曰久鄭以久多訓長久故易爲灸以釋其義考工記灸諸牆以眡其橈之均鄭曰灸猶柱也以柱㒳牆之閒許所偁作久與禮經用字正同許葢因經義以推造字之意因造字之意以推經義無不合也相歫則其𠊱必遟故又引伸爲遟久遟久之義行而本義廢矣﹞象人㒳脛後有歫也﹝歫各本作距今正歫止也距雞距也舉友切古音在一部﹞周禮曰久諸牆以觀其橈凡久之屬皆从久\n\n文一\n【桀】磔也﹝裴駰引謚法曰賊人多殺曰桀故引伸爲桀字﹞从舛在木上也﹝通俗文曰張伸曰磔舛在木上張伸之意也毛詩雞棲於杙爲桀其引伸之義釋宫作榤俗字也渠列切十五部左傳桀石以投人此假桀爲揭也揭高舉也﹞凡桀之屬皆从桀\n【磔】辜也﹝辛部曰辜辠也掌戮殺王之親者辜之注辜之言枯也謂磔之鄭與也許合也大宗伯以疈辜祭四方百物大鄭從故書作罷辜云罷辜披磔牲以祭爾雅祭風曰磔郭云今俗當大道中磔狗云以止風按凡言磔者開也張也刳其𦙄腹而張之令其乾枯不收字或作矺見史記﹞从桀石聲﹝陟格切古音在五部今俗語云磔破者當作此字音如作﹞\n【椉】覆也﹝加其上曰椉人乗車是其一耑也﹞从入桀﹝入者覆之意也食陵切六部﹞桀也﹝說从桀之意方言慧也自關而東趙魏之閒謂之史記云桀奴凡者必強故桀訓入桀者謂籠𦋇桀﹞軍法入桀曰椉﹝各本奪入桀二字則不可通今依韵會補此偁軍法說字形會意猶引易艸木麗于地說䕻引豐其屋說寷也云軍法者葢出漢志兵書四穜內入桀者以弱勝強書序云周人椉黎左傳車馳卒奔椉晉軍椉之證也﹞\n【𠅞】古文椉从几﹝凭几者亦覆其上故从几然則？亦可以爲依憑字﹞\n文三重一\n六十三部文六百三十七﹝今韋部刪一字則六百三十六重百二十二凡七千二百七十三字﹝此弟五篇都數\n說文解字第五篇下\n山陽汪庭珍校字\n"}
]