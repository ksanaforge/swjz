[
{"n":"","t":"﻿\n\n說文解字第十一篇下\n金壇段玉裁注\n【沝】二水也﹝即形而義在焉﹞闕﹝此謂闕其聲也其讀若不傳今之壘切者以意爲之﹞凡沝之屬皆从沝\n【𣹳】水行也从沝㐬﹝會意力求切三部﹞㐬突忽也﹝㐬之本義謂不順忽出也引申爲突忽故流从之﹞\n【流】篆文从水﹝流爲小篆則𣹳爲古文籒文可知此亦二上之例也或問曰何不以流涉入水部而附𣹳𣻣爲重文乎？曰如是則沝無所附沝不附水部之末而爲部首者以配屾部也﹞\n【𣻣】徒行濿水也﹝濿各本作厲誤濿或砅字也砅本履石渡水之偁引申爲凡渡水之偁釋水曰繇膝以上爲涉毛傳同許云徒行者以別於以車及方之舟之也許意詩所言揭厲皆徒行也皆涉也故字从步﹞从沝步﹝會意時攝切八部﹞\n【涉】篆文从水\n\n文三重二\n【瀕】水厓人所賔附也﹝厓今之涯字附當作駙馬部曰駙近也瀕賔以㬪韵爲訓瀕今字作濵召旻傳曰瀕厓也采蘋北山傳皆曰濵厓也今字用頻訓數攷桑柔傳曰頻急也廣雅曰頻頻比也此從附近之義引申之本無二字二音而今字妄爲分別積習生常矣﹞顰戚不歬而止从頁从涉﹝顰戚各本作𩔤戚今正此以顰戚釋从頁之意也將涉者或因水深顰眉蹙頞而止故字从涉頁符眞切按當必鄰切十二部﹞凡？之屬皆从？\n【顰】涉水𩕨戚也﹝戚古音同蹴迫也各本作蹙誤顰戚謂顰眉蹙頞也許必言涉水者爲其字之从瀕也﹞从𩕨卑聲﹝符眞切按从卑聲則古音在十六部易頻復本又作嚬王弼虞翻侯累皆以頻蹙釋之鄭作卑陸云音同按諸家作頻省下卑鄭作卑省上頻古字同音叚借則鄭作卑爲是諸家作頻非顰本在支韵不在眞韵也自各書省爲頻又或作嚬又莊子及通俗文叚矉爲顰而古"},
{"n":"573-2","t":"音不可復知乃又改易音義云鄭作顰幸晁氏以道古周易呂氏伯恭古易音訓所據音義皆作卑晁云卑古文也今文作顰攷古音者得此眞一字千金矣﹞\n文二\n【𡿨】水小流也﹝水部曰涓小流也𡿨與涓音義同釋名曰山下根之受𩅸處曰甽甽吮也吮得山之肥潤也按此爲禹貢羽畎岱畎之說解亦即小流之義﹞周禮匠人爲溝洫枱廣五寸﹝枱許之耜字也見木部各本作㭒誤﹞二枱爲耦一耦之伐廣尺深尺謂之𡿨倍𡿨謂之遂倍遂曰溝倍溝曰洫倍洫曰巜﹝已上攷工記匠人職文說詳鄭注及程氏瑤田通藝錄今周禮𡿨作𤰝巜作澮與許所據不同者後人所改也𡿨巜巛三篆下皆宜曰象形而不言者省文也姑泫切十四部﹞凡𡿨之屬皆从𡿨\n【𤰝】古文𡿨从田川﹝古文"},
{"n":"573-3","t":"疑當作籒文葢𡿨巜皆古文也按鄭注攷工記曰𤰝畎也謂甽畎古今字𤰝即今之畎字也﹞田之川也﹝四字小徐有而田譌作𤰝﹞\n【畎】篆文𡿨从田犬聲﹝畎爲小篆則𡿨𤰝爲古籒可知此亦先二後上之例﹞六畎爲一畮﹝漢食貨志曰趙過能爲代田一畮三甽古法也后稷始甽田以二耜爲耦廣尺深尺曰甽長終畮一畮三畎一夫三百甽而播種於甽中按長終畮者長百步也六尺爲步步百爲畮播種於甽中者甽中猶甽閒播種於兩甽之閒也深者爲甽高者爲田皆廣尺三百甽積廣六百尺長百步亦長六百尺故一夫百畮其體正方許云六畎爲一畮者謂其地容六畎耳與一畮三畎之制非有二也畎與田來歲互易即代田之制也六尺爲步步百爲畮見田部﹞\n文一重二\n【巜】水流澮澮也﹝澮澮當作𣴠𣴠毛傳曰𣴠𣴠流也水部曰𣴠𣴠水流聲也古𠯑聲會聲多通用"},
{"n":"574","t":"水流涓涓然曰𡿨𣴠𣴠然則曰巜巜大於𡿨矣此字之本義也因以名井田之制﹞方百里爲巜廣二尋深二仞﹝考工記匠人文尋仞依許寸部人部說皆八尺今周禮作澮許所據作巜後人以水名易之也古外切十五部﹞凡巜之屬皆从巜\n【粼】水生厓石閒粼粼也﹝厓者山邊也﹞从巜㷠聲﹝力珍切十二部﹞\n文二\n【川】毌穿通流水也﹝毌各本作貫毌穿物持之也穿通也巛則毌穿通流又大於巜矣水有始出謂川者如爾雅水注川曰谿許云泉出通川爲谷是也有絕大乃謂川者如皋陶謨𡿨巜距川攷工記澮達於川是也本小水之名因以爲大水之名﹞虞書曰﹝謂古文皋陶謨﹞濬𡿨巜歫巛﹝歫各本作距今正今尙書作畎澮距川者後人所改也﹞言深𡿨巜之水會爲川也﹝此偁尙書釋之以見尙書之川與川字有間矣川今昌緣切古音在十三部讀如春雲漢之詩是也﹞凡川之屬皆从川\n【巠】水𧖴也﹝巠之言濥也濥者水𧖴行地中濥濥也故从川在地下﹞从川在一下一地也﹝會意﹞𡈼省聲﹝古靈切十一部﹞一曰水冥巠也﹝冥巠水大皃今字作溟涬司馬注莊曰涬溟自然氣也﹞\n【𡿱】古文巠不省\n【巟】水廣也﹝引申爲凡廣大之偁周頌天作高山大王荒之傳曰荒大也凡此等皆叚荒爲巟也荒蕪也荒行而巟廢矣﹞从巛亾聲﹝呼光切十部﹞易曰包巟用馮河﹝泰九二爻辭今易作荒陸云本亦作巟﹞\n【𡿿】水流皃﹝皃舊作也今依篇韵正江賦溭淢濜溳李云參差相次也淢即𡿿詩黍稷彧彧彧者𡿿之變叚𡿿爲㦽也﹞从巛或聲﹝于逼切一部亦胡國切﹞\n【𡿯】水流也﹝此與水部汩義異汩治水也上林賦曰汩乎混流又曰汩㴔漂疾方言汩疾行也注云汩汩急皃于筆切此用汩爲𡿯也廣韵合爲一非﹞从巛曰聲﹝于筆切十五部﹞\n【𡿪】水流𡿪𡿪也从巛列省聲﹝大徐曰𠛱字从𡿪此疑誤當是从𣦵省小徐本作𣦵省聲良薛切十五部﹞\n【邕】邑四方有水自邕成池者是也﹝邑各本無依韵會補成各本作城誤依廣韵韵會正自邕當作自𢹬轉寫之誤𢹬者抱也池沼多由人工所爲惟邑之四旁有水來自擁抱旋繞成池者是爲邕以擁釋邕以㬪韵爲訓也故其字从川邑引申之凡四面有水皆曰邕周頌曰于彼西雝傳曰雝澤也大雅曰於樂辟雝鎬京辟雝傳曰水旋𠀉如璧曰辟雝水經注釋漁陽郡雍奴曰四方有水爲雍不流爲奴皆邕字之叚借也﹞从巛邑﹝川圍邑會意﹞讀若雝﹝於容切九部﹞\n【𡿷】籒文邕如此\n\n★(P951-P593)【𡿧】害也﹝害者傷也𡿧害字本如此作玉篇云天反時爲𡿧今凡作灾災葘皆叚借字也災行而𡿧廢矣周語曰陽塞而在陰川原必塞原塞國必亡以一塞川是爲害川故字从一雝川﹞从一雝川﹝雝壅古今字王莽傳邕涇水不流亦叚邕爲壅此會意也祖才切一部﹞春秋傳曰川雝爲澤凶﹝宣十二年左傳文此偁傳說會意之恉也知莊子曰周易師之臨曰師出以律否臧凶川雝爲澤夭且不整所以凶也與偁艸木麗於土說䕻从艸麗偁豐其屋說寷从宀豐同﹞\n★(P952-P583)\n【侃】剛直也﹝論語．鄕黨與下大夫言侃侃如也孔曰侃侃和樂皃也葢謂即衎衎之叚借字﹞从㐰㐰古文信也﹝見言部﹞从巛取其不舍晝夜﹝信則可恆會意空旱切十四部﹞論語曰子路侃侃如也﹝見先進篇今作子路行行如也冉有子貢侃侃如也葢許氏筆誤﹞\n★(P952-P593)\n【州】水中可凥者曰州﹝凥各本作居今正者字今補周南在河之州釋水毛傳皆曰水中可居者曰州﹞水𠣘繞其旁从重川﹝水字今補𠣘繞各本作周遶誤今正𠣘者帀也會意職流切三部俗作洲﹞昔堯遭洪水民凥水中高土故曰九州﹝州本州渚字引申之乃爲九州俗乃別製洲字而小大分係矣﹞詩曰在河之州﹝關雎文證州之本義也﹞一曰州也﹝以㬪韵爲訓耕治之田也﹞各其土"},
{"n":"575","t":"而生也﹝人各耕治以爲生此說州之別一義其實前義內可包﹞\n【𠃕】古文州﹝此像前後左右皆水﹞\n文十重三\n【泉】水厡也﹝釋水曰濫泉正出正出涌出也沃泉縣出縣出下出也氿泉穴出穴出仄出也毛傳亦云檻泉正出側出曰氿泉許作濫泉泉召旻曰泉之竭矣不云自中傳曰泉水從中以益者也引申之古者謂錢曰泉布許云古者貨貝而寶龜周而有泉至秦廢貝行錢﹞象水流出成川形﹝同出而三岐略似巛形也疾緣切十四部﹞凡泉之屬皆从泉\n【㶗】泉水也﹝泉水者泉出之水也淮南書云莫鑒於流𤀇而鑒於澄水許注云楚人謂水暴溢爲𤀇𤀇即㶗字泉水暴溢曰㶗也﹞从泉䋣聲讀若飯﹝符萬切十四部古讀平聲﹞\n文二\n【灥】三泉也﹝凡積三爲一者皆謂其多也不言从三泉者不待言也﹞闕﹝此謂讀若未詳闕其音也今音詳遵切依附泉之雙聲爲之﹞凡灥之屬皆从灥\n【𠫐】水本也﹝各本作水泉本也今刪正月令百源注曰衆水始所出爲百源單𧦝曰原絫𧦝曰原泉孟子原泉混混是也﹞从灥出厂下﹝厂者山石之厓巖會意愚袁切十四部﹞\n【厡】篆文从泉﹝此亦先二後上之例以小篆作厡知𠫐乃古文籒文也後人以厡代高平曰邍之邍而別製源字爲本厡之厡積非成是久矣﹞\n文二重一\n【永】水長也﹝引申之凡長皆曰永釋詁毛傳曰永長也方言曰施於衆長謂之永﹞象水巠理之長永也﹝巠者水脈理者水文于憬切古音在十部﹞詩曰江之永矣﹝周南．漢廣文﹞凡"},
{"n":"575-2","t":"永之屬皆从永\n【羕】水長也﹝引申之爲凡長之偁釋詁曰羕長也﹞从永羊聲﹝余亮切十部﹞詩曰江之羕矣﹝漢廣文毛詩作永韓詩作羕古音同也文選．登樓賦川既漾而濟深李注引韓詩江之漾矣薛君曰漾長也漾乃羕之譌字﹞\n文二\n【𠂢】水之衺流別也﹝流別者一水岐分之謂禹貢曰漾東流爲漢沇東流爲泲江東別爲沱此言流別之始釋水詳之自河出爲灉濟爲濋已下是也流別則其勢必衺行故曰衺流別𠂢與水部派音義皆同派葢後出耳衺流別則正流之長者較短而巠理同也故其字从反永﹞从反永﹝匹卦切十六部﹞凡𠂢之屬皆𠂢讀若稗縣﹝禾部曰琅邪有稗縣今地理志作椑縣誤也小徐本作蜀稗縣非蜀衹有郫縣音疲﹞\n【𧖴】血理分衺行體中者﹝理分猶分理序曰見鳥獸蹏迒之迹知分理之可相"},
{"n":"575-3","t":"別異衺行體中而大𠋫在寸口人手卻十分動脈爲寸口也﹞从𠂢从血﹝會意不入血部者重𠂢也𠂢亦聲莫獲切十六部﹞\n【脈】𧖴或从肉\n【衇】籒文﹝左血左𠂢﹞\n【覛】衺視也﹝釋詁曰覛胥相也郭云覛謂相視也按覛與目部眽通用古詩眽眽不得語李善引爾雅及注作眽今文選譌作脈非也覛不入見部者重𠂢也﹞从𠂢从見﹝會意𠂢亦聲莫狄切廣韵莫獲切十六部俗有尋覓字此篆之譌體﹞\n【𧡒】籒文\n\n文三重三\n【𠔌】泉出通川爲谷﹝釋水曰水注川曰谿注谿曰谷許不言谿者許以谿專係之山豄無所通也川者毌穿通流之水也兩山之閒必有川焉詩進𨓤維谷叚谷爲鞫毛傳曰谷竆也即邶風傳之鞫竆也﹞从水半見出於口﹝此會意古祿切三部亦音浴﹞凡谷之屬皆从谷\n【谿】山"},
{"n":"576","t":"𨽍無所通者﹝𨽍各本作瀆今正𨸏部曰𨽍通溝也讀若洞古文作豄釋山曰山豄無所通谿然則許作𨽍明矣﹞从谷奚聲﹝苦兮切十六部﹞\n【𧯆】通谷也﹝通迵之谷也文選注曰華延洛陽記云城南五十里有大谷舊名通谷引申爲凡疏達之偁﹞从谷害聲﹝呼括切十五部﹞\n【豂】空谷也﹝虛廫之谷也大雅曰大風有隧有空大谷﹞从谷翏聲﹝洛蕭切古音在三部﹞\n【豅】大長谷也﹝司馬相如傳曰巖巖深山之谾谾兮晉灼曰谾音籠古豅字蕭該曰谾或作豅長大皃也徐廣谾音力工反與晉說同白駒傳曰空谷大谷也﹞从谷龍聲讀若聾﹝盧紅切九部﹞\n【𧮯】谷中響也﹝此與宖屋響也義近攷工記其聲大而宏司農注謂聲音大也引申爲凡大之偁史記司馬相如傳必將崇論谹議﹞从谷厷聲﹝戸萌切古音在六部﹞\n【谸】望山谷千千靑也﹝各本千千作谸谸今正高唐賦仰視山顚肅何芊芊李注云說文曰谸望山谷千千靑也千與芊古字通按千芊爲古今字俗用芊改千楚詞及陸"},
{"n":"576-1","t":"機文賦皆用千眠字南都賦作䀒瞑謝朓詩遠樹曖阡阡廣雅乃有芊芊字耳﹞从谷千聲﹝倉絢切十二部古讀平聲﹞\n【䜭】深通川也﹝深之使通也䜭與叡睿音義皆相近故今文洪範曰思心曰䜭䜭作聖古文曰思曰睿睿作聖﹞从𣦵谷﹝會意私閏切十三部﹞𣦵殘也﹝殘猶穿也﹞谷阬坎意也﹝？謂穿之谷取阬坎之意阬坎深意也已上十一字依韵會本﹞虞書曰䜭畎澮歫川﹝川部既偁咎䌛謨濬𡿨巜歫川矣此又偁而字異何也葢前爲古文尙書此爲今文也以濬𡿨皆倉頡古文知之﹞\n【𣽊】䜭或从水\n【濬】古文䜭﹝从水从睿睿古文叡也叡深明也通也﹞\n文八重二\n【仌】凍也﹝仌凍二篆爲轉注絫𧦝之曰仌凍如月令冰凍消釋是也﹞象水冰之形﹝冰各本作凝今正謂象水初凝之文理也筆陵切六部﹞凡仌之屬皆从仌\n【冰】水堅也﹝易象"},
{"n":"576-2","t":"傳初六履霜陰始凝也馴致其道至堅冰也古本當作陰始冰也至堅仌也釋器冰脂也孫本冰作凝按此可證詩膚如凝脂本作冰脂以冰代仌乃別製凝字經典凡凝字皆冰之變也﹞从水仌﹝會意魚陵切六部﹞\n【凝】俗冰从疑﹝以雙聲爲聲﹞\n【凍】仌也﹝初凝曰仌仌壯曰凍又於水曰冰於他物曰凍故月令曰水始冰地始凍﹞从仌東聲﹝多貢切九部﹞\n【𠗲】仌出也﹝仌出者謂仌之出水文棱棱然輕讀爲力膺切重讀則里孕切今俗語猶尒豳詩三之日納于凌陰傳曰凌陰冰室也此以冰釋凌以室釋陰非謂？爲仌室也鄭注周禮凌人徑云凌冰室也似失之﹞从仌𦨶聲﹝六部﹞詩曰納于？陰﹝七月文﹞\n【凌】？或从夌﹝夌聲也﹞\n【凘】流仌也﹝謂仌初結及已釋時隨流而行也﹞从仌斯聲﹝息移切十六部﹞\n【凋】半傷也﹝傷創也半傷未全傷也﹞从仌﹝仌霜者傷物之具故从仌﹞周聲﹝都僚切二部三部﹞\n【冬】四時盡也﹝冬之爲言終也考工記曰水有時而凝有"},
{"n":"576-3","t":"時而釋故冬从仌﹞从仌从𠔾﹝會意𠔾亦聲都宗切九部﹞𠔾古文終字﹝見糸部﹞\n【𣆼】古文冬从日\n【冶】銷也﹝銷者鑠金也仌之融如鑠金然故鑪鑄亦曰冶易野容誨淫陸德明本作冶容按野冶皆蠱之叚借也張衡賦言妖蠱今言妖冶﹞从仌台聲﹝聲葢衍台者悅也仌台悅而化會意冶今音羊者切古音讀如與在五部或曰台雙聲也故以爲聲﹞\n【凔】寒也﹝此與水部滄音義皆同枚乘上書曰欲湯之凔絕薪止火而已按方言曰漺淨也二字當从冫？即凔字凈即凊字﹞从仌﹝仌者寒之象也故訓寒之字皆从仌﹞倉聲﹝初亮切十部﹞\n【冷】寒也从仌令聲﹝魯打切十一部﹞\n【𠗴】寒也从仌圅聲﹝胡男切八部﹞\n【𠘡】𠘡𠘡﹝依文賦注補二字﹞寒也﹝引申爲敬畏之偁俗字作懍懍﹞从仌廩聲﹝力稟切七部﹞\n【凊】寒也﹝曲禮曰凡爲人子之禮冬溫而夏凊﹞从仌靑聲﹝七正切十一部癛凊二篆舊在凍篆之前非其次也今更正凡全書內多有宐正者學者依此求之﹞\n【㓖】㓖冹﹝二字今補﹞風寒也﹝豳風七月一之日觱發傳曰觱發風寒也按觱發皆叚借字㓖冹乃本字猶水部畢沸今詩作觱沸或許所據毛詩不同今本或許采三家詩皆未可定也﹞詩曰一之日㓖冹﹝七字今補﹞从仌畢聲﹝卑吉切十二部﹞\n【冹】㓖冹也﹝三字今正﹞从仌犮聲﹝分勿切十五部﹞\n【凓】凓冽﹝二字今補﹞寒皃﹝皃各本作也今依大東正義及小徐本毛傳曰凓冽寒氣也古亦單用凓字春秋䋣露謂煗寒曰熏凓﹞詩曰二之日凓冽﹝七字今補亦豳風七月文也今詩作栗烈考詩冽彼下泉疏引七月二之日凓冽是孔本與許同而陸釋文作栗烈與許異且云說文作䬆颲其實風部未嘗引詩也五經文字仌部有凓知其所據詩作凓﹞从仌㮚聲﹝力質切十二部﹞\n【冽】凓冽也﹝三字今正古單用冽字者如詩冽彼下泉傳曰冽寒也有冽氿泉傳曰冽寒意也素問曰風寒冰冽﹞从仌𠛱聲﹝各本篆作𠘝解作賴聲音洛帶切今正按𠘝字即廣韵玉篇皆無之而孔沖遠大東正義李善注高唐賦嘯賦皆引說文字林冽字是今本冽譌爲𠘝顯然也良辥切十五部﹞\n文十七重三\n【雨】水從雲下也﹝引申之凡自上而下者偁雨﹞一象天？象雲水霝其閒也﹝？者水字也王矩切五部﹞凡雨之屬皆从雨\n【𠕲】古文﹝象形﹞\n【靁】𩃬昜薄動生物者也﹝各本作陰陽今正動下各本有靁雨二字不辭今依韵會本正薄音博迫也陰陽迫動即謂靁也迫動下文所謂回轉也所以回生萬物者也﹞从雨畾象回轉形﹝許書有畕無畾凡積三則爲衆衆則盛盛則必回轉二月陽盛靁發聲故以畾象其回轉之形非三田也韵書有畾字訓田閒誤矣凡許書字有畾聲者皆當云靁省聲也魯回切十五部○凡古器多以回爲靁﹞\n【𩇓】籒文靁閒有回﹝當作畾閒有回奪畾﹞回靁聲也﹝說畾閒有回之意﹞\n【𩂩】古文靁\n【𤴐】古文靁\n【霣】齊人謂靁爲霣﹝各本齊上有雨也二字按自靁篆至震篆皆言雷電自霝篆至霩篆皆言雨叚令霣之正義爲雨則當次於彼閒今刪韵會本亦無此二字齊人謂靁曰霣方俗語言如此靁古讀如回回與員語之轉公羊傳星霣如雨叚爲隕字﹞从雨員聲﹝于敏切十三部﹞一曰雲轉起也﹝別一義雲回轉而起名之霣者略與雲同音也古文云作員﹞讀若昆﹝大徐無此三字﹞\n【䨶】古文霣如此﹝古當作籒員下云籒文作𪔅鼎下云籒文以鼎爲貝是也𡤀者籒文妘𠟭者籒文則皆是以鼎爲貝﹞\n【霆】靁餘聲鈴鈴﹝句﹞所㠯挺出萬物﹝聲下有也字者誤衍鈴與挺皆以㬪韵爲訓靁所以生物而其用在餘聲鈴鈴然者禮記曰地載神氣神氣風霆風霆流形庶物露生﹞从雨廷聲﹝特丁切十一部古多讀上聲﹞\n【霅】霅霅靁電皃﹝靁各本作震今依韵會本霅霅聲光襍沓之皃按馬融廣成頌霅爾雹落霅音素洽反今俗語云霎時閒霎即霅之俗字﹞从雨譶省聲﹝省譶爲言如省"},
{"n":"577-3","t":"蟲爲虫也丈甲切八部﹞一曰霅衆言也﹝依韵會本六字在此譶疾言也霅以爲聲或訓霅爲衆言則是从言从雨會意矣吳都賦曰靸霅驚捷﹞\n【電】𩃬昜激燿也﹝孔沖遠引河圖云陰陽相薄爲靁陰激陽爲電電是靁光按易震爲靁離爲電月令靁乃發聲始電詩十月之交春秋隱九年言震電詩采𦬊常武雲漢言靁霆震靁一也電霆一也榖梁傳曰電霆也古義霆電不別許意則統言之謂之靁自其振物言之謂之震自其餘聲言之謂之霆自其光燿言之謂之電分析較古爲㥦心靁電者一而二者也﹞从雨从申﹝靁自其回屈言電自其引申言申亦聲也小徐本作雨申聲堂練切古音在十二部讀如陳﹞\n【𩃿】古文電如此﹝申部曰冒籒文申又部曰冒古文申乖啎不合依此則當作古﹞\n【震】劈歷振物者﹝劈歷疾雷之名釋天曰疾靁爲霆倉頡篇曰霆霹靂也然則古謂之霆許謂之震詩十月之交春秋隱九年僖十五年皆言震振與震㬪韵春秋正義引作震物爲長以能震物而謂之震也引申之凡動謂之震辰下曰震也﹞从雨辰聲﹝章刃切十三部古多讀平聲﹞春秋傳曰震夷伯之廟﹝左氏僖十五年經傳皆有之必引此者以爲劈歷震物之證也史記殷武乙暴靁震死神道設敎之至㬎者也﹞\n【𩇒】籒文震\n【䨮】冰雨說物者也﹝冰各本作凝今正凝者冰之俗也釋名曰雪綏也水下遇寒氣而凝綏綏然下也故許謂之冰雨說今之悅字物無不喜雪者說與雪㬪韵﹞从雨彗聲﹝相絕切十五部﹞\n【霄】雨？爲霄﹝雨猶？也釋天曰雨䨘爲霄雪此霄字本義若淮南書上游於霄雿之野高讀如紺綃之綃此則別爲一義乃今義行而古義䍐用矣霄亦叚消﹞从雨肖聲﹝相邀切二部﹞齊語也﹝亦方俗語言如此﹞\n【䨷】稷䨮也﹝謂雪之如稷者毛詩傳曰霰暴雪也暴當是黍之字誤俗謂米雪或謂粒雪皆是也曾子曰陽之專氣爲霰詩箋云將大雨雪始必微溫雪自上下遇溫氣而團謂之霰久之寒勝則大雪矣﹞从雨𢿱聲﹝穌甸切十四部﹞\n【䨘】霰或从見﹝見聲﹞\n【雹】雨仌也﹝仌舊作冰今正雨仌謂自上而下之仌也曾子曰陰之專氣爲雹劉向曰盛陽雨水溫暖而湯𤍽陰氣脅之不相入則轉而爲雹故沸湯之在閉器而湛於甘泉則爲冰此其驗也左氏傳曰聖人在上無雹雖有不爲災﹞从雨包聲﹝蒲角切古音在三部﹞\n【𩅟】古文雹如此﹝象其磊磊之形﹞\n【霝】雨？也﹝？各本作零今依廣韵正霝與零義殊許引東山霝雨今作零雨譌字也定之方中靈雨既零傳曰零落也零亦當作霝霝亦叚靈爲之鄭風零露漙兮正義木作靈箋云靈落也靈落即霝落雨曰霝？艸木曰零落﹞从雨𠱠象𩂣形﹝郎丁切十一部﹞詩曰霝雨其濛﹝豳風東山文﹞\n【𩂣】雨？也﹝此下雨本字今則落行而？廢矣﹞从雨各聲﹝盧各切五部﹞\n【零】徐雨也﹝徐各本作餘今依玉篇廣韵及太平御覽所引纂要訂謂徐徐而下之雨小雅興雲祁祁傳曰祁祁徐也箋云古者陰陽和風雨時其來祁祁然而不曓疾引申之義爲零星爲凋零﹞从雨令聲﹝郎丁切古音在十二部讀如鄰﹞\n【𩆵】小雨財𩂣也﹝財當作才"},
{"n":"578-2","t":"取初始之義今字作纔﹞从雨鮮聲讀若斯﹝息移切十六部鮮聲在十四部而讀如斯者以雙聲合音也列子鮮而食之即析而食之也斯析音義同﹞\n【霢】霢霂﹝句﹞小雨也﹝信南山曰益之以霢霂釋天毛傳皆曰霢霂小雨也釋名曰言裁霢歷霑漬如人沐頭惟及其上枝而根不濡也按霢霂者溟濛之轉語水部溟下曰小雨溟溟也濛下曰濛濛溦雨也﹞从雨脈聲﹝莫獲切十六部﹞\n【霂】霢霂也﹝此雙聲字﹞从雨沐聲﹝莫卜切三部﹞\n【𩆑】小雨也从雨酸聲﹝素官切十四部﹞\n【𩃔】溦雨也﹝溦各本作微今正水部曰溦小雨也今人謂小雨曰廉纖即𩃔也﹞从雨𢦜聲﹝子廉切七部﹞又讀若芟﹝又字衍一說謂讀若？矣又讀若芟也﹞\n【𩅉】小雨也从雨衆聲﹝職戎切九部﹞朙堂月令曰𩅉雨﹝月令無此文惟季春行秋令淫雨蚤降注云今月令曰衆雨漢人衆讀平聲即許所據之𩅉雨也但記文淫雨鄭注云霖雨許不當以小雨釋𩅉似小必是誤字﹞\n【霃】久"},
{"n":"578-3","t":"𩃬也﹝月令季春行秋令則天多沈陰沈即霃之叚借也沈行而霃廢矣﹞从雨沈聲﹝直深切七部﹞\n【𩄡】久雨也﹝𩄡之言連也﹞从雨兼聲﹝力鹽切七部﹞\n【𩄙】久雨也从雨圅聲﹝胡男切八部﹞\n【霖】凡雨三日已往爲霖﹝左傳隱九年春王三月癸酉大雨霖以震書始也庚辰大雨雪亦如之書時失也凡雨自三日以往爲霖平地尺爲大雪按許直用傳文爲說也已當作以自三日以往謂雨三日又不止不定其日數也雨三日止不得謂霖矣韋注國語亦曰雨三日以上爲霖若宋人注尙書云三日雨爲霖失古義矣釋天久雨謂之淫淫謂之霖﹞从雨林聲﹝力尋切七部﹞\n【𩂢】霖雨也南陽謂霖𩂢﹝俗本作謂霖雨曰𩂢全書多類此者今不可盡正矣其字从？？者衆立也故雨多取之是可以證𩅉雨之爲霖而非小雨矣淫雨即𩂢雨之叚借﹞从雨？聲﹝銀箴切七部按舉形聲關會意﹞\n【𩄚】雨聲从雨眞聲讀若資﹝眞聲而讀若資者合音也故廣韵作𩆂即夷切十五部﹞\n【䨞】雨皃方語也﹝方上葢奪北字集韵曰䨞火五切北方謂雨曰䨞呂靜說按呂氏韵集所據說文爲完善﹞从雨禹聲讀若禹﹝王矩切五部按如今音雨䨞皆切王矩何以見爲殊語依集韵當作讀若虎玉篇尤句切﹞\n【𩅼】小雨也从雨僉聲﹝子廉切七部﹞\n【霑】雨𩃵也﹝小雅既霑既足﹞从雨沾聲﹝張廉切七部﹞\n【𩃵】濡也﹝濡此義水部失載於此見之今人多用霑染濡染染行而？廢矣染者以繪染爲色非霑義﹞从雨染聲﹝而剡切八部﹞\n【𩅸】屋水流也﹝水部曰濩𩅸下皃也釋名曰中央曰中𩅸古者𥨍穴後室之𩅸當今之棟下直室之中古者𩅸下之處也﹞从雨畱聲﹝力救切三部﹞\n【屚】屋穿水入也﹝今字作漏漏行而屚廢矣漏者以銅受水刻節也﹞从雨在尸下尸者屋也﹝尸部屋下云尸象屋形會意盧后切四部﹞\n【䨣】雨濡革也﹝雨濡革則虛起今俗語若朴﹞从雨革﹝會意﹞讀若膊﹝匹各切五部霸字以爲聲﹞\n【霽】雨止也﹝釋天雨濟謂之霽濟古多訓止者如厲風濟則衆竅爲虛是也許云雨止者以詁訓字易其本字也凡止曰濟雨止則有霽字洪範曰雨曰濟今古文皆如是是尙書用濟爲霽也﹞从雨？聲﹝子計切十五部﹞\n【霋】霽謂之霋从雨妻聲﹝七稽切十五部﹞\n【霩】雨止雲罷皃﹝淮南天文訓道生於虛霩虛霩生宇宙今俗字作廓廓行而霩廢矣﹞从雨𩫩聲﹝苦郭切五部﹞\n【露】潤澤也﹝澤與露㬪韵五經通義曰和氣津凝爲露蔡邕月令曰露者陰之液也按露之言臚也故凡陳列表見於外曰露亦叚路爲之如孟子神農章羸露字作路是也﹞从雨路聲﹝洛故切五部﹞\n【霜】喪也﹝以㬪韵爲訓﹞成物者﹝豳風九月肅霜傳曰肅縮也霜降而收縮萬物秦風白露爲霜傳曰白露凝戾爲霜然後歲事成按雷雨露皆所以生物雪亦所以生物而非殺物者故其用在霜殺物之後詩言雨雪雰雰益之以霢霂生我百穀其證也惟霜爲？斂萬物之用許列字首靁爲動萬物者莫疾乎此也次之以雪乃次之以霝？謂冬雪而"},
{"n":"579-2","t":"後春雨也次之以露露春夏秋皆有之秋深乃凝霜也次之以霜而歲功成矣歲功以雪始以霜終﹞从雨相聲﹝所莊切十部﹞\n【霚】地气發天不應曰霚﹝曰霚二字今補霚今之霧字釋天曰地氣發天不應曰霧霧者俗字霧一本作霿非也釋名曰霧冒也氣蒙冒覆地之物也開元占經引元命包陰陽亂爲霧﹞从雨﹝亦雨之類也故从雨地气發而天應之則雨矣﹞敄聲﹝亡遇切古音在三部敄从矛聲故霚讀如矛﹞\n【雺】籒文霚省﹝洪範曰蒙古文尙書作曰雺徐邈音亡鉤反宋世家作曰霧霧即霚霚者雺之小篆﹞\n【霾】風而雨土爲霾﹝依釋天補三字邶風終風且霾釋天曰風而雨土爲霾傳曰霾雨土也釋名曰霾晦也﹞从雨貍聲﹝莫皆切古音在一部﹞詩曰終風且霾\n【霿】天氣下地不應曰霿﹝釋天曰天氣下地不應曰霿今本作曰雺或作曰霧皆非也霿釋名作蒙開元占經作濛釋名曰蒙日光不明蒙蒙然也開元占經引郗萌曰在天爲濛在人爲霧日月不見爲濛前後人不相見爲霧按霚"},
{"n":"579-3","t":"與霿之別以郗所言爲確許以霿系天气以霚系地气亦分別井然大氐霚下霿上霚溼霿乾霚讀如務霿讀如蒙霚之或體作霧霿之或體作蒙不可亂也而爾雅自陸氏不能諟正譌舛不可讀如玉篇云霚天氣下地不應也霿地氣發天不應也葢本爾雅而與說文互易則又在陸氏前矣其他經史雺霿霧三字往往淆譌要當以許書爲正○開元占經引月令仲冬行夏令氛濛冥冥今月令作氛霧霧乃霿之誤也○衞包尙書曰蒙恒風若漢五行志作霿尙書大傳作瞀劉向曰瞀眊眊亂也按此霿字引申叚借之義也本音茂轉音蒙易傳蒙者蒙也亦霿之叚借﹞霿晦也﹝晦本訓月盡引申爲日月不見之偁釋天曰霿謂之晦許言此者欲人知霿與霚異也﹞从雨瞀聲﹝莫弄切亦平聲瞀亦敄聲而入九部者合音也﹞\n【霓】屈虹靑赤或白色﹝或字陸德明作也一曰三字非也韵會白下無色字是也屈當作詘許書云詰詘者謂詘曲屈非其義許意詘曲之虹多靑赤或有白色者皆謂之霓釋天曰螮蝀虹也霓爲挈貳郭云雙出色鮮盛者爲雄曰虹闇者爲雌曰霓據此似靑赤爲"},
{"n":"580","t":"虹白色爲霓然析言有分渾言不別故趙注孟子曰霓虹也虹見則雨楚辭有白霓﹞𩃬气也从雨﹝霓爲陰氣將雨之兆故从雨一从虫作蜺猶虹从虫也﹞兒聲﹝五雞切十六部如淳五結切郭樸五擊切沈約郊居賦雌蜺連蜷深恐人讀爲平聲﹞\n【𩅀】寒也从雨𡙕聲﹝都念切七部﹞或曰早霜也讀若春秋傳墊阨﹝成六年襄九年廿五年皆云墊隘阨者阸之隷變阸隘古通用此謂？音同墊耳非謂春秋傳有？隘也而九經㨾云？音店寒也傳曰？隘引說文而失其眞遂致爲經作音而非其實以經典絕無？字也﹞\n【雩】夏祭樂於赤帝以祈甘雨也﹝公羊傳曰大雩者何旱祭也月令仲夏之月大雩帝用盛樂乃命百縣雩祀百辟卿士有益於民者以祈穀實注曰雩吁嗟求雨之祭也雩帝謂爲壇南郊之旁雩五精之帝配以先帝也自鞀鞞至柷敔皆作曰盛樂凡他雩用歌舞而已春秋傳曰龍見而雩雩之正當以四月按鄭言五精之帝高誘注時則訓曰帝上帝也許獨云赤帝者以其爲夏祭而言也以祈甘雨故字从"},
{"n":"580-1","t":"雨以于？而求故从亏服䖍曰雩遠也亦於从于得義也﹞从雨亏聲﹝羽俱切五部﹞\n【𦏻】雩或从羽﹝或字如此作﹞雩舞羽也﹝說从羽之意周禮樂師有羽舞有皇舞鄭司農云羽舞者析羽皇舞者以羽覆冒頭上衣飾翡翠之羽鼓師云敎皇舞帥而舞旱暵之事按皇舞亦羽舞也故字或作䍿而雩或作？﹞\n【需】䇓也﹝䇓者待也以㬪韵爲訓易彖傳曰需須也須即䇓之叚借也左傳曰需事之賊也又曰需事之下也皆待之義也凡相待而成曰需﹞遇雨不進止䇓也从雨而﹝遇雨不進說从雨之意而者䇓之意此字爲會意各本作而聲者非也公羊傳曰而者何難也穀梁傳曰而緩辭也而爲遲緩之辭故从而而訓須須通䇓从而猶从䇓也春秋經已丑葬我小君頃熊雨不克葬庚寅日中而克葬是从雨而之證也相俞切古音在四部﹞易曰雲上于天需﹝易需卦象傳文此偁易以證从雨之意雲上于天者雨之兆也宋衷曰雲上于天需時而降雨﹞\n【䨒】水音也﹝江氏聲曰五聲羽屬水許字作䨒與各書不同今按此當謂流"},
{"n":"580-2","t":"水之音耳﹞从雨羽聲﹝王矩切五部﹞\n文四十六﹝六宋本作七重十一\n【雲】山川气也﹝天降時雨山川出雲﹞从雨云象回轉之形﹝回上各本有雲字今刪古文衹作云小篆加雨於上遂爲半體會意半體象形之字矣云象回轉形此釋下古文雲爲象形也王分切十三部﹞凡雲之屬皆从雲\n【云】古文省雨﹝古文上無雨非省也二葢上字象自下回轉而上也正月昏姻孔云傳曰云旋也此其引伸之義也古多叚云爲曰如詩云即詩曰是也亦叚員爲云如景員維河箋云員古文作云昏姻孔云本又作員𦕼樂我員本亦作云尙書云來衞包以前作員來小篆妘字籒文作？是云員古通用皆叚借風雲字耳自小篆別爲雲而二形迥判矣﹞\n【�】亦古文雲﹝此冣初古文象回轉之形者其字引而上行書之所謂觸石而出膚寸而合也變之則爲云﹞\n【𩃬】雲覆日也﹝今人"},
{"n":"580-3","t":"陰陽字小篆作𩃬昜𩃬者雲覆日昜者旗開見日引申爲㒳儀字之用今人作陰陽乃其中之一耑而已𩃬字今僅見大戴禮記文王官人篇素問五帝政大論﹞从雲今聲﹝於今切七部﹞\n【侌】古文𩃬省﹝古文雲本無雨耳非省也陰字从此﹞\n【𠆭】亦古文𩃬﹝此冣初古文也侌則以小篆法整？之云亦同﹞\n文二重四\n【魚】水蟲也象形魚尾與燕尾相佀﹝其尾皆枝故象枝形非从火也語居切五部﹞凡魚之屬皆从魚\n【䲊】魚子已生者也﹝謂魚卵生於水艸閒初孚有魚形者云已生對未生言之魚子未生者曰鯤鯤即卵字卵說文作卝古音讀如關亦可讀如昆內則濡魚卵醬卵鄭讀鯤或作？鯤醬者魚卵醬也內則讀卵如字未嘗不協凡未出者爲卵已出者爲子鯤即魚卵故說文以卝包之而魚部無鯤字䲊則已出於卵者也﹞从雨隋聲﹝各本作憜省聲按肉部有隋字今正徒果切十七部集韵類篇又翾規切音之轉也﹞\n【】籒文䲊﹝从？據徐氏鉉筆迹相承小異條云史籒筆迹如此也？者从籒文隓字而省一左也﹞\n【鮞】魚子也﹝魚子謂成細魚者上文曰魚子已生者謂初出卵此云魚子則成細魚矣凡細者偁子魯語曰魚禁鯤鮞韋注曰鯤魚子也鮞未成魚也韋意鯤是卵未孚者鮞是已孚而尙未成魚者許則就已孚又別爲䲊鮞二形○按爾雅曰鯤魚子也鱦小魚也爲韋所本許無鯤字者以卝包之據內則之卵醬也許有鮞無鱦者鱦从繩省聲之與蒸合音冣近鱦者鮞之俗字也爾雅鄭皆云鯤魚子爾雅意魚子即魚卵今人俗語猶如是若西京賦摷鯤鮞薛注鯤魚子也鮞細魚族類也此與鄭內則注鯤魚子也皆謂出卵者爲魚子失爾雅本義若莊子𧦝絕大之魚爲鯤此則齊物之寓言所謂汪洋自恣以適已者﹞一曰魚之美者東海之鮞﹝鮞之別一義見呂覽本味篇伊尹語高注曰鮞魚名也木部櫨下禾部秏下皆言伊尹曰此不言者𡞞文﹞从魚而聲﹝如之切一部五經文字人六切﹞\n【魼】魼魚也﹝舊刪魼字今補此如河篆"},
{"n":"581-1","t":"下云河水也之例漢書上林賦禺禺魼鰨郭樸注云比目魚也按郭說未知其審犬部狧字下有比目魚鰈同爾雅而魚部無鰈字玉篇廣韵合魼鰈爲一字非也﹞从魚去聲﹝去魚切五部﹞\n【𩹾】𩹾魚佀鼈無甲有尾無足口在腹下从魚納聲﹝按此篆玉篇作𩹾廣韵作魶史記上林賦有魶字云魶一作鰨奴荅切八部﹞\n【鰨】虛鰨也﹝漢書上林賦魼鰨史記作鱋魶魶一作鰨注家皆以魼鰨爲二魚許亦別魼與虛鰨爲二虛非魼鱋之異文也郭注云鰨鯢魚也似鮎有四足聲如嬰兒按許下文云鯢剌魚也不類列一處則鰨之非鯢明矣﹞从魚𦐇聲﹝土盍切八部﹞\n【鱒】赤目魚也﹝見豳風釋魚曰鮅鱒毛傳曰鱒大魚也陸璣郭樸皆云鱒似鯶赤眼﹞从魚尊聲﹝慈損切十三部﹞\n【𩻜】𩻜魚也﹝亦三字句周禮其動物宜鱗物劉本作𩻜音鱗按劉本叚𩻜爲鱗耳非川澤衹生此魚也集韵曰鱗通作𩻜本劉﹞从魚猌聲﹝力珍切十二部﹞\n【鰫】鰫魚也﹝鄭注內則云今東海鰫魚有骨名乙在目"},
{"n":"581-2","t":"旁狀如篆乙食之鯁人不可出﹞从魚容聲﹝余封切九部﹞\n【䱬】䱬魚也从魚胥聲﹝相居切五部﹞\n【鮪】鮥也﹝毛詩衞風傳曰鮪鮥也許本之陸璣疏曰鮪魚形似鱣而靑黑頭小而尖似鐵兜鍪口亦在頷下其甲可以摩薑大者不過七八尺益州人謂之䱍䲛大者爲王鮪小者爲鮛鮪一名鮥肉色白味不如鱣也郭氏山海經傳曰鮪即鱏也似鱣而長鼻體無鱗甲按即今之鱘魚也﹞周禮春獻王鮪﹝天官䱷人文注曰王鮪鮪之大者引月令季春薦鮪于寢廟西京賦曰王鮪岫居薛綜陸璣李奇酈道元皆言鮪自南方江中來至河南鞏穴又入河度龍門葢古事如此不然鮪出江中何以西周能薦鮪也﹞从魚有聲﹝榮美切古音在一部讀如以﹞\n【䱭】䱭鯍﹝逗䱭字淺人刪之今補﹞鮪也﹝鮪字各本無今依全書通例補上林賦䱍䲛螹離郭注曰䱍䲛鮪也李善注吳都賦同按劉逵注蜀都賦曰鱣䱍䲛也古人言鱣鮪多有不別者如山海經傳亦云鮪即鱣也當是以爲一類而渾言之﹞周雒謂之鮪蜀謂之䱭鯍﹝十字"},
{"n":"581-3","t":"各本譌作周禮謂之䱭五字今補正李奇注上林曰周洛曰鮪蜀曰䱍䲛陸詩疏曰益州人謂之䱍䲛按蜀有之者出於江也周雒有之者出鞏穴入河也䱍䲛雙聲字﹞从魚？聲﹝各書多作䱍省立心也古恆切六部﹞\n【鯍】䱭鯍也从魚㠩聲﹝武登切古音當在十部讀如茫音轉入蒸登部而字形亦改爲䲛矣﹞\n【鮥】叔鮪也﹝此見釋魚許本之叔鮪者鮪之小者也對王鮪爲辭江賦亦以叔鮪王鱣儷句叔字林作鮛俗字也郭注爾雅曰鮪鱣屬也今宜都郡自京門以上江中通出鱏鱣之魚有一魚狀似鱣建平人呼鮥子即爾雅之鮥也按今川江中尙有鮥子魚昔在南溪縣巫山縣食之叔鮪名鮥則王鮪不名鮥而以鮥注鮪者何也渾言析言不同故互注而又別其大小也﹞从魚各聲﹝盧各切今語正如此五部﹞\n【鯀】鯀魚也从魚系聲﹝此未詳爲何魚系聲讀古本切亦未詳所以恐古音不同今讀也禹父之字古多作𩩌作𩨬禮記及釋文作鰥廣韵曰禹父𩩌尙書本作？按？乃鯀譌﹞\n【鰥】鰥魚也﹝見齊風毛傳曰大魚也謂鰥與魴皆"},
{"n":"582","t":"大魚之名也鄭箋乃讀鰥爲爾雅鯤魚子之鯤殆非是鰥多叚借爲鰥寡字鰥寡字葢古衹作矝矝即憐之叚借﹞从魚眔聲﹝古頑切古音在十三部齊風與雲韵可證也眔古讀同隶十三十五部合音也﹞\n【鯉】鱣也﹝此見釋魚毛傳於鱣云鯉於鯉不云鱣者鯉者俗通行之語不待注也舍人云鯉一名鱣毛云鱣鯉也爾雅古說如此自陸璣說鱣身形似龍銳頭口在頷下背上腹下皆有甲縱廣四五尺今於孟津東石磧上钓取之大者千餘斤而郭注乃分鯉鱣爲二云鱣大魚似鱏而短鼻口在頷下體有邪行甲無鱗肉黃大者長二三丈此即今江中及關東之黃魚也如其言則鱣絕非鯉矣周頌有鱣有鮪鰷鱨鰋鯉鱣鯉並言似非一物而箋云鱣大鯉也然則凡鯉曰鯉大鯉曰鱣猶小鮪曰鮥大鮪曰鮪謂鱣與鯉鮥與鮪不必同形而要各爲類也許意當亦如是○按他家說鱣鮪同類而有短鼻長鼻肉黃肉白之分爾雅毛鄭許則短鼻長鼻肉黃肉白者統以鮪鮥包之而惟三十六鱗之魚謂之鯉亦謂之鱣古人多云鱣鮪出鞏穴渡龍門爲龍今俗語云鯉魚跳龍門葢牽合爲一非一日矣﹞从魚里聲﹝良止切一部﹞\n【鱣】鯉也﹝衞風毛傳曰鱣鯉也許本之以鮪鮥例之此當同鄭曰大鯉也葢鯉與鱣同類而別異猶鮥與鮪同類而別異﹞从魚亶聲﹝張連切十四部﹞\n【𩽱】籒文鱣﹝从夗蟺爲聲﹞\n【鱄】鱄魚也﹝士喪禮魚鱄鮒九鱄鮒皆常用之魚也故春秋有名鱄字子魚者呂覽曰魚之美者洞庭之鱄今本作𩹲非也廣韵鱄出洞庭湖山海經曰鱄魚其狀如鮒而彘尾江賦亦有𧐕𧐕與鱄葢非一物﹞从魚專聲﹝旨兖切十四部郭樸音𧐕如團扇之團﹞\n【鮦】鮦魚﹝舊作魚名今正許書之例不言某名也釋魚曰鰹大者鮦小者鮵許無鰹鮵字﹞一曰𩽵也﹝此一曰猶今言一名也許書一字異義言一曰一物異名亦言一曰不嫌同辭也此六字本相接誤解者失其義中隔以从魚同聲四字今正本艸經蠡魚一名鮦魚陸德明所據作䗍釋魚鱧郭注鮦也此由不考鱧非？之故若釋文云鱧又作䗍則淺人所改耳毛詩傳曰鱧鮦也正義云諸本或作鱧鯇作鯇則與舍人爾雅不異按作鯇不誤淺人認鱧爲？因改鯇爲鮦也蠡即？？與鱧異物異"},
{"n":"582-2","t":"字陶通明說本艸曰蠡今皆作鱧字此郭誤注爾雅之由也許以鱯魾鱧𩸄爲一魚？鮦爲一魚？即今俗所謂烏魚或曰烏鯉頭有七星之魚也爾雅鯉鱣爲一鰋鮎爲一鱧鯇爲一古說本不誤而郭氏妄疑之鱧鯇又非下文之鰹鮦鮵也而郭氏妄合之○此當直云？也上四字淺人所加當刪鮦即今頭有七星之魚俗云烏鯉其字正當作？攷釋魚郭本作鱧鮦也舍人本作鱧鯇也毛詩魚麗或作鱧鮦也與郭合或作鱧鯇也與舍入合詳詩正義初疑郭自釋鱧爲鮦非爾雅正文作鱧鮦但陸璣詩疏正引爾雅曰鱧鮦也許愼謂之？魚然則爾雅正文實有如此本爲許所本今詩疏謂之？魚譌作謂之鱧魚﹞从魚同聲讀若絝襱﹝絝襱見衣部丈冢切故鮦亦直隴切九部鮦陽縣則音轉讀若紂﹞\n【𩽵】鮦也﹝正與鮦篆轉注本艸作蠡魚省作䗍陶貞白云今皆作鱧字按此名之所以不正也﹞从魚蠡聲﹝蠡作蠡少一畫者誤今盧啓切古音在十六部與豊聲在十五部不同﹞\n【䱾】䱾魚也﹝三字今正﹞一名鯉一名鰜﹝一名舊當作一曰此一名鯉耳非即三十六鱗之鯉也﹞从魚婁聲﹝洛矦切四部﹞\n【鰜】鰜魚也﹝三字今正按當作䱾魚也玉篇曰䱾大靑魚類篇曰鰜魚大而靑是爲一物也廣韵云比目魚因鳥有鶼皮傅耳﹞从魚兼聲﹝古甜切七部﹞\n【鯈】鯈魚也﹝周頌箋云鰷白鰷也爾雅鮂黑鰦郭云即白鯈魚江東呼爲鮂莊子鯈魚出游從容按白鯈即今白鯈條山海經北山篇彭水鯈魚其狀如雞而赤毛三尾六足四首其音如鵲此異物非常有者也晉水鮆魚其狀如鯈鯈者白鯈魚也玉篇合二物爲一疏矣﹞从魚攸聲﹝其字亦作䱔亦作鮋俗作鰷其音舊直由切大徐同在三部今音迢﹞\n【䱏】䱏魚也从魚豆聲﹝天口切四部亦作？﹞\n【鯾】鯾魚也﹝爾雅郭注曰江東呼魴魚爲鯿海內北經大鯾居海中郭曰鯾即魴也﹞从魚便聲﹝房連切古音在十一部﹞\n【鯿】鯾或从扁﹝？扁聲同﹞\n【魴】赤尾魚也﹝周南曰魴魚赬尾釋魚曰魴魾傳曰魚勞則尾赤按此傳當有魴魚也三字以魴勞赤尾興如𤈦非謂魴必赬尾也左傳如魚竀尾衡流而方"},
{"n":"583","t":"羊亦謂其困頓許以赤尾魚釋魴殆失之魴即鯿魚也許列字亦二篆相比近而不言爲一﹞从魚方聲﹝符方切十部﹞\n【鰟】籒文魴从旁﹝此依小徐及玉篇﹞\n【鱮】鱮魚也﹝齊風其魚魴鱮傳曰魴鱮大魚箋云鱮似魴而弱鱗陸疏曰鱮似魴厚而頭大其頭尤大而肥者徐州人謂之鰱廣雅曰鱮鰱也﹞从魚與聲﹝徐呂切五部﹞\n【鰱】鰱魚也﹝按許列字亦二篆相比近而不言爲一﹞从魚連聲﹝力延切十四部﹞\n【鮍】鮍魚也从魚皮聲﹝敷羈切古音在十七部﹞\n【䱂】䱂魚也﹝廣雅䱂也謂䱂亦名鰌之類也﹞从魚幼聲讀若幽﹝於糾切三部按廣雅玉篇於堯切﹞\n【鮒】鮒魚也﹝鮒見易禮鄭注易曰鮒魚微小虞翻曰鮒小鮮也王逸注大招及廣雅皆云𩺀鮒也﹞从魚付聲﹝符遇切古音在四部﹞\n【𩷏】𩷏魚也﹝尙書大傳曰大都？魚鄭注大都明都？魚今江南以爲鮑﹞从魚巠聲﹝仇成切十一部﹞\n【𩺀】𩺀魚也﹝今人所常食也﹞从魚𦟝聲﹝資昔切十六部按或作鰿責聲亦十六部也或作鯽非是﹞\n【鱺】鱺魚也﹝此即今人謂鰻爲鰻鱺之字也與鱧？鯉皆不同類篇云小鮦也此用郭注爾雅語﹞从魚麗聲﹝郎兮切十六部﹞\n【鰻】鰻魚也﹝亦二篆相比近而不言爲一葢許於此等在疑信之閒﹞从魚曼聲﹝母官切十四部﹞\n【鱯】鱯魚也﹝郭注釋魚曰鱯佀鮎而大白色按今江中多有之俗譌爲回魚聲之誤耳水經注沔陽縣度口水有二源一曰淸檢一曰濁檢淸水出鱯濁水出鮒常以二月八月取華陽國志鱯譌爲﹞从魚蒦聲﹝胡化切古音在五部﹞\n【魾】大鱯也其小者名鮡﹝見釋魚丕訓大此會意兼形聲也爾雅魴魾亦謂魴之大者爲魾﹞从魚丕聲﹝敷悲切古音在一部﹞\n【鱧】鱯也﹝釋魚毛傳鱧鯇爲一許鱧鱯爲一各有所受之也﹞从魚豐聲﹝盧啓切十五部﹞\n【𩸄】鱧也﹝廣韵曰𩸄似鮎與說文合﹞从魚果聲﹝胡瓦切十七部﹞\n【鱨】揚也﹝揚各本从木者誤魚麗傳曰鱨揚也陸疏曰今黃頰魚也似燕頭魚身形厚而"},
{"n":"583-2","t":"長大頰骨正黃魚之大而有力解飛者徐州人謂之揚按山海經之鱤郭云黃頰魚也﹞从魚嘗聲﹝市羊切十部﹞\n【鱏】鱏魚也﹝郭景純說鮪即鱏也許意不尒故二篆割分異處劉注蜀都賦曰鱏魚出江中頭與身正半口在腹下亦與陸璣所說鮪狀正同鱏今字作鱘見陳藏器本艸﹞从魚？聲﹝余箴切七部師古曰今俗語讀尋﹞傳曰伯牙鼓琴鱏魚出聽﹝傳曰者諸書多有之不定爲何書也諸書或作鱏魚或作淫魚或作潛魚皆由聲近傳意謂大魚耳淫者大也﹞\n【鯢】剌魚也﹝剌盧達切或作刺者誤刺魚者乖剌之魚謂其如小兒能緣木史漢謂之人魚釋魚曰鯢大者謂之鰕郭云今鯢魚似鮎四腳前似彌猴後似狗聲如小兒啼大者長八九尺別名鰕按此魚見書傳者不下數十處而人不之信少見則多怪也余在雅州親見之廣雅魶鯢也亦謂此集韵有䱫字剌之俗﹞从魚兒聲﹝形與聲皆如小兒故从兒舉形聲關會意也五雞切十六部﹞\n【鰼】鰌也﹝見釋魚郭云今泥鰌按山海經之鰼魚別是一物﹞从魚習聲﹝似入切七部﹞\n【鰌】鰼也从魚酋聲﹝七由切三部﹞\n【鯇】鯇魚也﹝釋魚鱧鯇也毛傳同許於鱧下云鱯也不云鯇也故鯇篆割分異處葢其所傳不同鯇鯶古今字今人曰鯶子讀如混多食之﹞从魚完聲﹝户版切舊音也十四部又胡本切今音也音轉而形改爲鯶矣﹞\n【魠】哆口魚也﹝哆者張口也上林賦鰅鰫鰬魠郭注魠鱤也一名黃頰郭語恐非許意儻是黃頰則當與鱨爲伍廣雅曰魧𩹶魠也以魠爲名取開袥之意﹞从魚乇聲﹝他各切五部﹞\n【鮆】刀魚也㱃而不食﹝各本作飮而不食刀魚也今依韵會本漢書貨殖傳顏注正如此下多者字刀魚今人語尙如此以其形像刀也俗字作魛尙書大傳有魚刀葢即此飮而不食故其形纖削而味淸雋春出江中人多食之山海經云苕水注於具區其中多鮆魚郭云鮆魚狹薄而長頭大者尺餘太湖中今饒之郭不係江係太湖者以經云具區也今太湖中尙時有之又按釋魚鮤鱴刀郭云今之鮆魚亦呼爲魛魚郭說葢非鄭注周禮薶物爲鱴刀含漿之屬鱴刀含漿必皆蚌蛤之類故"},
{"n":"584","t":"謂之薶物不得因一刀字附會也○周禮正義云孫注爾雅刀魚與鱴別然則孫鮤鱴爲逗刀爲句郭葢同﹞九江有之﹝九江謂岷江東至於醴以下也﹞从魚此聲﹝徂禮切十五十六部漢書音義曰楚人言薺魚﹞\n【鮀】鮎也﹝釋魚毛傳皆曰鯊鮀也許以魦系樂浪潘國釋鮀爲鮎於古說不同葢有所受之也春秋傳名鮀者字子魚玉裁又按鯊見於詩爾雅毛傳皆曰鯊鮀也許當無異說不當訓鮀爲鮎而以鯊爲出樂浪潘國葢鮎？也？鮎也許同爾雅毛傳而鮀下訓沙也亦與古同毛詩鯊本作沙故說文無鯊字鮀下云沙也淺人以爲怪遂竄改錯亂如此諸書紀載雖有魦字从沙省聲此樂浪潘國之魚非詩之沙也故不相牽混許書之精嚴如此○邠風莎雞古衹作沙○釋魚開卷鯉鱣爲一鰋鮎爲一鯊鮀爲一許說皆同惟鱧鯇爲一許說不同○舍人云鯊石鮀也郭云今吹沙小魚也體圓而有點文﹞从魚它聲﹝徒何切十七部﹞\n【鮎】𩷑也﹝釋魚及魚麗傳曰鰋鮎也孫炎云鰋一名鮎郭別鰋鮎爲二非也﹞从魚占聲﹝奴兼切七部﹞\n【𩷑】鮀也﹝謂之？者以其偃頟也偃者仰也玉裁按鮀也乃鮎也之誤𡚶人所改也﹞从魚妟聲﹝於幰切十四部﹞\n【鰋】𩷑或从匽﹝今經典皆如此作﹞\n【鮷】大鮎也从魚弟聲﹝此字詩爾雅釋文廣韵作鮧从夷文選．蜀都賦及玉篇作鮷未知孰是以夷弟篆體易譌也山海經傳曰今亦呼鮎爲䱱字林曰靑州人呼鮎鯷郭注爾雅曰鮎別名鯷江東通呼鮎爲鮧葢鮷鯷䱱三形一字同大兮反而鮧則別一字別一音不當合而一之杜兮切十五部﹞\n【䲚】䲚魚也从魚賴聲﹝洛帶切十五部﹞\n【𩻛】𩻛魚也﹝此是魚名類篇謂即小魚爲䰼之䰼非也﹞从魚朁聲﹝鉏箴切七部﹞\n【䱵】䱵魚也从魚翁聲﹝烏紅切九部﹞\n【䱤】䱤魚也从魚臽聲﹝户賺切八部﹞\n【鱖】鱖魚也﹝篇韵皆曰大口細鱗有斑文即今人所食之鱖魚也而釋魚鱊鮬鱖鯞郭云小魚也似鲋子而黑俗呼爲魚婢江東呼爲妾魚羅端良以今之彭皮當之玉裁謂鯞音同婦鱊鱖音近鮬鯞音近鱖婦即今俗謂之鬼婆子是也非別有細魚鯞音"},
{"n":"584-2","t":"章酉反非﹞从魚厥聲﹝居衞切十五部﹞\n【鯫】白魚也﹝白而小之魚也史記鯫千石徐廣曰鯫鯫魚也張守節曰襍小魚也按鯫是小魚之名故小人謂之鯫生師古於漢書作鮿字音輒葢未然﹞从魚取聲﹝士垢切四部漢書鯫生敎我服䖍曰鯫音淺鯫小人皃也淺鯫漢人有此語通作鄒釋名奏者鄒也鄒狹小之言也又盾約脅而鄒者曰陷虜淺鯫即淺鄒俗人不曉乃讀爲音淺句絕矣﹞\n【鱓】鱓魚也﹝今人所食之黃鱔也黃質黑文似蛇異苑云死人髮化其字亦作䱇俗作鱔或叚鮮字爲之如蠏篆下云非蛇鮮之穴無所庇是也或叚鱣爲之如楊震傳鳥銜三鱣是也各本此下有皮可爲鼓四字由古以鼉皮冒鼓鼉鱓皆从單聲古書如呂覽等皆叚鱓爲鼉淺人？讀古書率尒妄增不知字各有本義許書但言本義則此四字可增於黽部而不可贅於此也今刪正﹞从魚單聲﹝常演切十四部﹞\n【鮸】鮸魚也﹝隋煬責貢四方海錯幾盡首曰鮸魚按今江浙人所食海中黃花魚乾之爲白鯗即此魚也一名石首魚首中有二石許云出薉邪頭國者葢許據所見"},
{"n":"584-3","t":"載籍言之江賦鯼鮆順時而往還注云字林曰鯼魚出南海頭中有石一名石首然則此魚又名鯼南海亦有之﹞出薉邪頭國﹝薉邪頭國穢貊也﹞从魚免聲﹝亡辨切古音在十三部﹞\n【魵】魵魚也﹝釋魚曰魵鰕謂魵魚一名鰕魚也﹞出薉邪頭國﹝陳氏魏志范氏後漢書東夷傳皆曰濊國海出班魚皮今一統志朝鮮下亦云尒班魚即魵魚也郭注爾雅云出穢邪頭國見呂氏字林郭注但偁字林不偁說文豈所謂逐末忘本者非邪﹞从魚分聲﹝符分切音轉如頒十三部﹞\n【䲐】䲐魚也出樂浪潘國﹝樂音洛浪音郎樂浪潘國眞番也番音潘﹞从魚虜聲﹝郎古切五部﹞\n【鰸】鰸魚也狀佀鰕﹝各本作蝦誤﹞無足﹝鰕有足鰸則似鰕而無足集韵類篇奪無字非也﹞長寸大如叉股﹝叉今釵字﹞出遼東从魚區聲﹝豈俱切古音在四部﹞\n【鯜】鯜魚也出樂浪潘國从魚妾聲﹝七接切八部﹞\n【䰽】？魚也出樂浪潘國从魚"},
{"n":"585","t":"𣎵聲﹝博葢切十五部﹞\n【䱡】䱡魚也出樂浪潘國从魚匊聲﹝居六切三部﹞一曰䱡魚出九江﹝九江鉉本作江東爾雅音義引無東皆非也﹞有兩乳一曰溥浮﹝上一曰別其義䱡即今之江豬亦曰江豚樂浪潘國與九江同產此物云一曰者載異說殊其地也下一曰猶今言一名也溥浮俗字作𩹲䱐普姑覆浮二反𩹲一作䲕吳東門謂䲕䱐門即今蘇州葑門也釋魚鱀是鱁亦江豚之類也謂之海豚﹞\n【魦】魦魚也出樂浪潘國从魚沙省聲﹝詩小雅有鯊則爲中夏之魚非遠方外國之魚明甚葢詩自作沙字吹沙小魚也樂浪潘國之魚必出於海自作魦字其狀不可得而言也或云即鮫魚然魦鮫二篆不相連屬也所加切十七部﹞\n【鱳】鱳魚也出樂浪潘國从魚樂聲﹝盧各切古音在二部﹞\n【鮮】鮮魚也出貉國﹝按此乃魚名經傳乃叚爲新鱻字又叚爲尟少字而本義廢矣﹞从魚羴省聲﹝相然切十四部﹞\n【鰅】鰅魚也皮有文﹝上林賦郭注曰鰅魚有文彩按長卿謂八川之中有之侈靡過其實也據下文樂浪乃有之然平子賦南都亦曰鱏鱣鰅鱅是南陽有之﹞出樂浪東暆﹝見日部﹞神爵四年初捕收輸考工﹝捕當作搏搏𡩡取也今人用捕字漢人多用搏字神爵孝宣帝年號百官公卿表少府屬官有考工捕此魚輸考工者用其皮飾器也﹞周成王時楊州獻鰅﹝見周書王會篇葢漢時楊州地已無此物矣今王會篇作禺禺攷上林賦鰅與禺禺爲二物作禺禺非是﹞从魚禺聲﹝魚容切按禺聲古音在四部漢書注音顒徐廣李善音娱﹞\n【鱅】鱅魚也﹝史記上林賦鰅鱅鰬魠漢書文選鱅皆作鰫非是據許書鰫鱅劃然二物且郭注上林云鱅常容反與慵字音正同叚令从容聲則不得反以常容矣郭云鱅似鰱而黑陸璣云鱮徐州人謂之鰱或謂之鱅﹞从魚庸聲﹝蜀容切九部﹞\n【鰂】烏鰂魚也﹝四字句烏俗本作鰞今正陶貞白云是𪇰烏所化其口腹猶相似腹中有墨能吸波潠墨令水溷黑自衞劉淵林云腹中有藥謂其背骨今名海鰾鮹是"},
{"n":"585-2","t":"也﹞从魚則聲﹝昨則切一部吳都賦作賊他書作鱡﹞\n【鯽】鰂或从即﹝此乃俗鰂字以即聲古音在十二部也今人用爲𩺀魚字﹞\n【鮐】海魚也﹝各本也作名今依史記正義漢書注文選七命注正鮐亦名侯鮐即今之河豚也吳都賦王鮪侯鮐以王侯相儷改作鯸者非貨殖傳鮐鮆千斤鮐狀如科斗背上靑黑有黃文詩黃髮台背毛曰台背大老也箋云台之言鮐也大老則背有鮐文是謂台爲鮐之叚借字今爾雅作鮐背﹞从魚台聲﹝徒哀切一部﹞\n【鮊】海魚也从魚白聲﹝旁陌切古音在五部玉篇讀平亞切廣韵？韵作？﹞讀若書白不黑﹝未知所出大玄昆次三曰昆白不黑不相親也疑用此語﹞\n【鰒】海魚也﹝郭注三倉曰鰒似蛤一偏著石廣志曰鰒無鱗有𣪊一面附石細孔襍襍或七或九本艸曰石決明一名鰒魚李時珍云與石決明同類殊種﹞从魚？聲﹝蒲角切三部﹞\n【鮫】海魚也皮可飾刀﹝今所謂沙魚所謂沙魚皮也許有魦字云从沙省葢即此魚陳藏器曰沙魚狀皃非一皆皮上"},
{"n":"585-3","t":"有沙堪揩木如木賊蘇頌曰其皮可飾刀靶按其皮可磨錯故通謂之䱜魚音措各切有鐇䱜有横骨在鼻前如斤斧形者也有出入䱜子朝出求食暮還入母腹中者也淮南子鮫革犀兕爲甲冑中山經有鮫魚郭云即此魚中庸黿鼉鮫龍本又作蛟﹞从魚交聲﹝古肴切二部﹞\n【䲔】海大魚也﹝此海中魚冣大者字亦作鯨羽獵賦作京京大也﹞从魚畺聲﹝渠京切古音在十部﹞春秋傳曰取其䲔鯢﹝宣公十二年左氏傳文劉淵林注吳都賦裴淵廣州記皆云雄曰鯨雌曰鯢是此鯢非剌魚也﹞\n【鯨】䲔或从京﹝古京音如姜﹞\n【鯁】魚骨也﹝故其字从魚與骨部骾字別而骨骾字亦多借鯁爲之爾雅曰魚枕謂之丁魚腸謂之乙魚尾謂之丙今益之曰魚骨謂之鯁魚甲謂之鱗魚臭謂之鮏﹞从魚㪅聲﹝古杏切古音在十部﹞\n【鱗】魚甲也﹝甲者鎧也魚鱗似鎧亦有無鱗有甲之魚鱣是也﹞从魚㷠聲﹝力珍切十二部﹞\n【鮏】魚臭也﹝魚气也與肉部胜義別字俗作鯹﹞从魚生聲﹝桑經切十一部﹞\n【鱢】鮏臭也从魚喿聲﹝穌遭切二部﹞周禮曰膳膏臊﹝按此六字當作讀若周禮曰膳膏臊八字葢臊从肉見肉部云豕膏臭也與先鄭說同然則許所據周禮不作膳膏鱢鱢與鮏同義﹞\n【鮨】魚䏽？也﹝醬字衍䏽者豕肉醬也引申爲魚肉醬則偁魚䏽可矣公食大夫禮牛鮨注曰內則鮨爲膾然則膾用鮨謂此經之醢牛鮨即內則之醢牛膾也聶而切之爲膾更細切之則成醬爲鮨矣鮨者膾之冣細者也牛得名鮨猶魚得名䏽也鄭曰今文鮨作鰭按鰭是叚借字說文有耆無鰭﹞出蜀中﹝謂魚醬獨蜀中有之﹞从魚旨聲﹝旨夷切十五部﹞一曰鮪魚名﹝鮪魚名當作鮨魚也三字一句謂有魚名鮨也﹞\n【鮺】臧魚也﹝釋名曰鮓菹也以鹽米釀魚爲菹孰而食之也按古作鮺之法令魚不㱙壞故陶士行遠遺其母即內則之魚膾聶而切之者也﹞南方謂之䰼北方謂之鮺﹝此一說也周禮注曰荆州之鮺魚然則南方亦言鮺﹞一曰大魚爲鮺小魚爲䰼﹝此又一說也此十字舊在下篆"},
{"n":"586-1","t":"鮺也之下今依廣韵移倂﹞从魚𢀩省聲﹝側下切十七部俗作鮓﹞\n【䰼】鮺也﹝渾言不別析言則別之﹞从魚今聲﹝徂慘切古音在七部廣韵昨淫切玉篇才枕才箴二切﹞\n【鮑】饐魚也﹝饐飯傷溼也故鹽魚溼者爲饐魚周禮籩人有鮑注云鮑者於𤐧室中𤐧乾之出於江淮師古注漢書曰鮑今之䱒魚也鄭以爲於煏室乾之非也秦始皇載鮑亂臭則是䱒魚耳而煏室乾者本不臭也䱒於業反按玉篇作裛魚皆當作浥耳浥溼也釋名曰鲍腐也埋藏淹使腐臭也﹞从魚包聲﹝薄巧切古音在三部﹞\n\n★【魿】蟲連行紆行者﹝考工記．梓人注曰連行魚屬紆行蛇屬按紆者詘也縈也蛇行必縈曲﹞从魚令聲﹝郎丁切古音在十二部﹞\n【鰕】鰕魚也﹝三字句各本作魵也今正鰕者今之蝦字古謂之鰕魚如鼉曰鼉魚馬部騢下云色似鰕魚驒下云文如鼉魚郭注爾雅云今靑州呼鰕魚爲鰝皆其證鰕篆是此物正字不訓以鰕魚則騢之似鰕魚鰸之狀似鰕爲似何物乎況鰕篆之下緊接鰝篆釋云大鰕鰝爲今之大蝦無可疑者若如各本則鰝不爲大魵乎由釋魚有魵鰕之文郭曰出穢邪頭國與說文魵解同淺人遂改鰕篆之解爲魵也不知許立文之例以類相從鰕果是魵則鰕篆必次魵篆後不次鰝篆前至於物有同名異實者如爾雅鰕三見鰝大鰕則今之蝦也魵鰕則穢邪頭之魚也鯢大者謂之鰕則今有四腳之魚也而皆謂之鰕豈可合而一之乎鰕篆者長須水蟲之正字古亦借瑕爲之凡叚聲如瑕鰕騢等皆有赤色古亦用鰕爲雲赮字﹞从魚﹝故爾雅鰕在釋魚﹞叚聲﹝乎加切古音在五部﹞\n【鰝】大鰕也﹝見釋魚郭云鰕大者出海中長二三丈鬚長數丈今靑州呼鰕魚大者爲鰝鰕吳都賦曰罺鰝鰕﹞从魚高聲﹝胡倒切二部﹞\n【鯦】當互也﹝見釋魚今爾雅互作魱郭云海魚也似鯿而大鱗肥美多鯁今江東呼其冣大長三尺者爲當魱魱音胡按集韵類篇模韵魱字注云吳人以爲珍即今時魚尋繹郭注誠謂時魚也時魚七之作鰣或作？廣韵亦曰鰣魚似魴肥美江東四月有之但依許氏立文之例求其義自鰕至鮚六字皆字从魚而實非魚者故殿於魚部之末如蠅？鼄鼂必居黽尾驘驢"},
{"n":"586-3","t":"騱駼必廁馬後也然則許說爲何物不可知而必與郭說異亦猶鱴刀鄭云薶物郭乃云薺魚互俗作魱葢非是當是？之省？者罟也見网部﹞从魚咎聲﹝其久切三部按字林作鯦鮛鮪也鮥當魱也與爾雅說文互易乃鯦鮥字之互譌耳而五經文字乃云鯦其救反又音洛洛乃鮥音鯦豈有洛音哉凡五經文字可議處類此○釋文云字林作鮥音洛今洛譌格﹞\n【魧】大貝也﹝貝海介蟲也居陸名猋在水名函釋魚曰大者魧尙書大傳曰散宜生得大貝如車渠車渠車网也車网者輮也江賦字作蚢﹞从魚﹝故爾雅介蟲皆入釋魚﹞亢聲一曰魚膏﹝別一義﹞讀若剛﹝古郎切十部文選胡剛切﹞\n【𩶁】蚌也﹝蚌者辱屬亦名𩶁﹞从魚丙聲﹝兵永切音在十部﹞\n【鮚】蚌也﹝地理志會稽鄞縣有鮚埼亭師古曰鮚蚌也長一寸廣二分有一小蟹在其腹中埼曲岸也其中多鮚故以名亭按此名瑣鮚瑣者小也鮚之小者江賦瑣蛣腹蟹注引南越志曰瑣蛣長寸餘大者長二三寸腹中有蟹子如榆莢合體共生皆爲蛣取食﹞从魚吉聲﹝巨乙切十二部文選字作蛣﹞漢律會稽郡獻鮚？二斗﹝二斗二字依廣韵補廣韵斗誤升小徐本作三斗﹞\n【鮅】魚名从魚必聲﹝毗必切按自鮅至？十篆葢皆非許書所本有以魚部䲊鮞爲魚子自魼至䲔皆魚名自鯁至鮑皆泛言魚之體魚之用自魿至鮚皆字从魚而實非魚者至此而魚部畢矣不當又舉魚名及魚之狀皃故知必淺人所增也釋魚云鮅鱒系一魚二名儻許錄鮅字便當與鱒相聯由許時爾雅本無鮅字但作必必則例不錄﹞\n【𩽩】魚名从魚瞿聲﹝九遇切﹞\n【鯸】魚名从魚矦聲﹝乎鉤切按吳都賦？鮐當是本作矦鮐故與王鮪相儷廣雅？䱌即矦鮐之俗字也叚令許錄？字則當厠於鮐篆之上﹞\n【鯛】骨耑脃也从魚周聲﹝都僚切如其義則當與鯁篆相屬篇韵皆曰魚名何也﹞\n【𩷹】烝然𩷹𩷹从魚卓聲﹝都敎切按詩南有嘉魚烝然罩罩傳曰罩籗也音義罩張敎反此偁詩作？？不言其義篇韵皆不載其字大徐云都敎切者非唐韵有此字此音乃傳合毛詩音義爲"},
{"n":"587-1","t":"此音耳集韵類篇效韵亦無此字惟覺韵有此字訓曰魚名葢其可疑如此﹞\n【鮁】鱣鮪鮁鮁从魚犮聲﹝北末切按毛詩鱣鮪發發傳曰發發盛皃音義云補末反韓詩作鱍是作鮁者非毛非韓不可信又不言其義篇韵皆無鮁字其可疑如此﹞\n【𩵩】鯕魚出東萊从魚夫聲﹝甫無切依玉篇當作𩵩鯕魚﹞\n【鯕】魚名从魚其聲﹝渠之切按其訓當云𩵩鯕也廣韵七之又單出鯕字云鯿魚﹞\n【鮡】魚名从魚兆聲﹝治小切按字見爾雅鱯之小者也叚令許錄此字當與鱯篆相屬﹞\n【𩵏】魚名从魚匕聲﹝呼跨切﹞\n【鱻】新魚精也﹝云精者即今之鯖字廣韵云煑魚煎食曰五矦鯖煎食作煎肉者誤謂以新魚爲肴也周禮䱷人辨魚物爲鱻薧鄭司農曰鮮生也薧乾也詩思文正義引鄭注尙書曰衆鱻食謂魚鼈也引申爲凡物新者之偁獸人六畜六獸六禽亦偁鱻薧史言數見不鮮許書玼下云新玉色鮮也黨下云不鮮也其字葢皆本作鱻凡鮮明鮮新字皆當作鱻自漢人始以鮮代鱻如周禮經作鱻注作鮮是其證至說文全書不用叚借字而玼下黨下亦皆爲淺人所改今則鮮行而鱻廢矣﹞从三魚﹝相然切十四部﹞不變魚也﹝也字今補此釋从三魚之意謂不變其生新也他部如驫麤猋等皆謂其生者鱻則謂其死者死而生新自若故曰不變﹞\n文一百三重七\n【𩺰】二魚也﹝此即形爲義故不言从二魚二魚重而不竝易所謂貫魚也魚行必相隨也晉語暇䂊之吾吾不如鳥烏韋注吾讀如魚韓文公詩用魚魚雅雅豈即本國語乎从二魚與从三魚不同三魚謂不變其新二魚謂連行可觀語居切五部﹞凡𩺰之屬皆从𩺰﹝所以不倂入魚部必立此部者以有？字从𩺰也﹞\n【𩼪】搏魚也﹝搏舊作捕今正搏𡩡持也漢人用搏字多如此捕魚字古多作魚如周禮䱷人本作魚此與取鼈者曰鼈人取獸者曰獸人同也左傳公將如棠觀魚者魚者謂捕魚者也呂氏春秋淮南鴻烈高注每云漁讀如論語之語讀如相語之語尋其文義皆由本文作魚故爲讀若以別諸水蟲周禮音義𤣏本作魚又音御御音即高氏之語音也然則古文本作魚作𩺰？其籒文乎至小篆則𡞞爲漁矣周禮當从古作魚人作䰻者次之作䱷者非也﹞从𩺰水﹝必从𩺰者捕魚則非一魚也𩺰水者魚之驚透於水也語居切五部﹞\n【漁】篆文𩼪从魚﹝後篆文者亦先二後上之例也﹞\n文二重一\n【燕】燕燕玄鳥也﹝各本無燕燕二字今補𠃉下曰燕燕也齊魯謂之𠃉隹部巂下曰巂周者燕也邶風傳曰燕燕𠃉也商頌傳曰玄鳥𠃉也釋鳥曰巂周燕燕𠃉也古多叚燕爲宴安宴享﹞？口﹝故以廿像之﹞布翄﹝故以北像之﹞枝尾﹝與魚尾同故以火像之﹞象形﹝於甸切十四部﹞凡燕之屬皆从燕\n\n文一\n【龍】？蟲之長能幽能朙能細能巨能短能長﹝四句一韵﹞春分而登天秋分而潛淵﹝二句一韵毛詩蓼蕭傳曰龍寵也謂龍即寵之叚借也勺傳曰龍和也長發同謂龍爲邕和之叚借字也﹞从肉﹝與能从肉同﹞？肉飛之形﹝？肉二字依韵會補無此則文理不完六書故所見唐本作从肉从飛及童省按从飛謂？飛省也从及謂？反古文及也此篆从飛故下文受之以飛部﹞童省聲﹝謂？也力鍾切九部﹞凡龍之屬皆从龍\n【龗】龍也﹝雙聲轉注﹞从龍霝聲﹝郎丁切十一部﹞\n【𪚕】龍皃﹝此篆之本義也叚借爲？亂字今人用戡堪字古人多叚龕文選注引尙書孔傳曰龕勝也﹞从龍今聲﹝各本作合聲篆體亦誤今依九經字㨾正古音在七部侵韵今音入八部覃韵口含切﹞\n【䶬】龍者脊上䶬䶬也﹝士喪禮載魚左首進鬐注曰鬐脊也古文鬐爲耆按此鄭从今文而㬪古文於注也許髟部無鬐此出耆者許於此字從禮古文不從禮今文也耆者老也老則脊隆故凡脊曰耆或作鬐因馬鬣爲此字也龍魚之脊上出者如馬鬣然上林賦曰揵鰭掉尾郭云鰭背上鬣也鰭亦耆之今字渾言之耆即脊析言耆在脊上䶬䶬龍耆皃﹞从龍幵聲﹝古賢切十二部﹞\n【龖】飛龍也﹝廣韵曰龍飛之狀﹞从二龍﹝凡襲讋字从此省聲﹞讀若沓﹝徒合切八部﹞\n文五\n【飛】鳥翥也﹝羽部曰翥者飛舉也古或叚蜚爲飛﹞象形﹝像舒頸展翄之狀甫微切十五部﹞凡飛之屬皆从飛\n【𩙺】翄也﹝羽部曰翄者翼也二篆爲轉注翼必兩相輔故引申爲輔翼卷阿傳曰道可馮依以爲輔翼也行葦鄭箋云在前曰引在旁曰翼又凡敬者必如兩翼之整齊故毛傳曰翼敬也鄭箋云小心翼翼恭愼皃﹞从飛異聲﹝與職切一部﹞籒文翼﹝小徐有此三字﹞\n【翼】篆文"},
{"n":"588-2","t":"𩙺从羽﹝先籒後篆者亦先二後上之例也？爲飛之屬﹞\n文二重一\n【非】韋也﹝韋各本作違今正違者離也韋者相背也自違行韋廢盡改韋爲違此其一也非以相背爲義不以離爲義﹞从飛下翄﹝謂从飛省而下其翄﹞取其相背也﹝翄垂則有相背之象故曰非韋也甫微切十五部﹞凡非之屬皆从非\n【䨽】別也﹝別者分解也﹞从非已﹝舊已下有聲字今刪已猶身非已猶言不爲我用會意非亦聲非尾切十五部﹞\n【靡】柀靡也﹝柀各本作披今正柀靡㬪韵字旇下曰旌旗柀靡也項羽傳漢軍皆柀靡顔師古張守節皆普彼反葢其字本作柀从木析也寫者譌从手柀靡分散下垂之皃易中孚九二曰吾與爾靡之孟王皆曰散也凡物分散則微細引申之謂精細可喜曰靡麗爾下曰麗爾猶靡麗也是也又與亡字無字皆雙聲故謂無曰靡﹞从非麻聲﹝文彼切古音在十七部﹞\n【靠】相韋也﹝韋各本作違今正相韋者相背也故从非今俗謂相依曰靠古人謂相背曰靠其義一也猶分之合之皆曰離﹞从非告聲﹝苦到切古音在三部﹞\n【𨻼】𨻼牢謂之獄﹝五字句各本作牢也二字今依韵會本訂牛部曰牢者閑養牛馬圏也引申之凡閑罪人者曰𨻼牢即夏均臺殷羑里周圜土秦囹圄漢若盧也法言曰狴犴使人多禮字作狴猶鄕亭之繫曰犴朝廷曰獄字皆从犬﹞所㠯拘非也从非﹝說从非之意﹞陛省聲﹝邊兮切十五部﹞\n文五\n【卂】疾飛也﹝引申爲凡疾之偁故撞下曰卂擣也辵部迅从卂﹞从飛而羽不見﹝飛而羽不見者疾之甚也此亦象形息晉切十二部﹞凡卂之屬皆从卂\n【㷀】回疾也﹝回轉之疾飛也引申爲煢獨取裵回無所依之意或作？作睘作嬛毛傳曰睘睘無所依也﹞从卂營省聲﹝渠營切十一部﹞\n文二\n二十一部文六百八十五重六十三﹝宋本三作二凡九千七百六十九字﹝已上十一篇分部及篆文重文及說解字之都數也\n說文解字第十一篇下\n受業黟縣胡積城校字\n"}
]