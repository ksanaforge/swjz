[
{"n":"","t":"﻿\n\n說文解字第三篇上\n金壇段玉裁注\n【㗊】衆口也从四口凡㗊之屬皆从㗊讀若戢﹝阻立切七部﹞一曰呶﹝鍇曰呶讙也鉉本作又讀若呶集韵五肴不載此字﹞\n【嚚】語聲也﹝左傳曰口不道忠信之言爲嚚引伸之義也﹞从㗊臣聲﹝語巾切十二部﹞\n【𡅚】古文嚚\n【囂】聲也﹝左傳湫隘嚻塵杜曰嚻聲也廣韵曰喧也﹞气出頭上﹝欠部曰歊歊气上岀皃歊與嚻音同義近孟子人知之亦嚻嚻人不知亦嚻嚻言人自得無欲如气上岀悠閒也﹞从㗊頁﹝聲岀而气隨之故从㗊頁會意許嬌切二部﹞頁亦首也﹝頁部曰頁頭也﹞\n【𠽸】囂或省\n【嘂】高聲也﹝此與口部叫噭聲同義異﹞一曰大嘑也﹝嘑各本譌呼今正此與叫噭義略同小雅或不知嘂號周禮禁嘂呼歎嗚于國中者夜嘑旦以嘂百官﹞从㗊丩聲﹝古弔切古音在三部﹞春秋公羊傳曰﹝言公羊者以别於凡偁左氏徑云春秋傳也序言其偁春秋左氏葢主左氏而不廢公羊﹞魯昭公嘂然而哭﹝嘂各本作叫譌今正昭卄五年傳文今本昭公於是噭然而哭何云噭然？哭聲皃﹞\n【𡅻】嘑也﹝嘑各本作呼今正嘑號也廣雅𡅽鳴也玉篇云𡅽荒貫切與喚同廣韵同按説文無喚字然則𡅽喚古今字也﹞从㗊萈聲讀若讙﹝呼官切十四部﹞\n【器】皿也﹝皿部曰皿飯食之用器也然則皿專謂食器器乃凡器統偁器下云皿也者散文則不别也木部曰有所盛曰器無所盛曰械陸德明本如是﹞象器之口﹝謂㗊也與上文从㗊字不同﹞犬所㠯守之﹝會意去冀切冀當作既十五部﹞\n文六重二\n【舌】在口所㠯言别味者也﹝言下各本有也剩字者依韵會補口下曰人所以言食也"},
{"n":"87-2","t":"口云食舌云别味各依文爲義舌后字有互譌者如左傳舌庸譌后庸周書美女破后譌破舌是也﹞从干口﹝干犯也言犯口而岀之食犯口而入之﹞干亦聲﹝干在十四部與十五部合韵食列切十五部﹞凡舌之屬皆从舌\n【𦧥】歠也﹝歠㱃也曲禮曰母嚃羹廣韵嚃歠也然則嚃即？也羹之無菜者不用梜直歠之而已禮禁？羹者何也？者流歠許渾言之耳﹞从舌沓聲﹝他合切八部﹞\n【舓】㠯舌取食也从舌易聲﹝神旨切按旨當作紙十六部﹞\n【𦧇】舓或从也﹝也聲古在十七部與十六部合韵冣近或作舐或作狧漢書狧康及米﹞\n文三重一\n【干】犯也﹝犯侵也毛詩干旄干旌假爲竿字﹞从一从反入﹝反入者上犯之意古寒切十四部﹞凡干之屬皆从干\n【𢆉】㨖也﹝捯刺也甘泉賦洪臺崛其獨岀兮㨖北極之嶟嶟﹞从干入一爲干入二爲𢆉﹝説會意之恉﹞讀若飪﹝同音也如審切七部南从𢆉聲﹞言稍甚也﹝飪甚同音入二甚於入一故讀若飪即讀若甚也﹞\n【屰】不順也﹝後人多用逆逆行而屰廢矣﹞从干下凵屰之也﹝凵口犯切凶下云象地穿交陷其中也方上干而下有陷之者是爲不順屰之也當作屰之意也魚？切古音在五部﹞\n文三\n【谷】口上阿也﹝大雅有卷者阿箋云有大陵卷然而曲口上阿謂口吻巳上之肉隨口卷曲毛傳臄？也？部？谷也與毛合晉灼注羽獵賦曰口之上下名爲噱按通俗文云口上曰臄口下曰？服析言之毛許晉皆渾言之許舉上以包下耳今説文各本？下譌作舌也古者舌無？名特牲少牢禮肵俎用心舌與加殽胛臄異用陸釋文云説文曰？舌也又云口次肉也似陸時説文巳誤矣單行釋文口次譌口裏則義全非讀書之難如是﹞从口上象其理﹝文理其虐切五部卻綌从谷聲﹞凡谷之屬皆从谷\n【𠶸】谷或如此\n【臄】谷或从豦肉﹝二皆形聲？見大雅﹞\n【㐁】舌皃﹝魯靈光殿賦玄熊䑙舕以齗齗善曰䑙舕吐舌皃吐玷吐暫二切按䑙葢即㐁之俗也﹞从谷省象形﹝象形者謂？象吐舌也从谷省者謂人也舌岀於谷外故內谷外舌他念切七部﹞\n【𠀬】古文㐁讀若三年導服之導﹝士虞禮注曰古文禫或爲導檀弓喪大記注皆曰禫或作道是今文禮作禫古文禮作導鄭从今文故見古文於注許从古文故此及木穴部皆云三年導服而示部無禫今有者後人増也導服者導凶之吉也棪突㐁讀若導服皆七八部與三部合韵之理不於上文㐁下言之者以舌皃之讀别下文竹上皮之讀使人易了也不云讀若導而云三年導服之導者三年導服之導古語葢讀如澹故今文變爲禫字是其音不與凡導同也﹞一曰竹上皮﹝此别一義竹上靑皮顧命禮器聘義皆謂之筍筍筠古今字﹞讀若沾﹝沾古之添字他"},
{"n":"88-1","t":"兼切﹞一曰讀若誓﹝讀沾又讀誓此七八部與十五部合韵之理﹞弼字从此﹝謂弼字从𠀬爲聲也弜部作𢐀然則从㐁者小篆从𠀬作𢐜者古文也﹞\n文二重三\n【只】語巳䛐也﹝巳止也矣只皆語止之詞庸風母也天只不諒人只是也亦借爲是字小雅樂只君子箋云只之言是也王風其樂只且箋云其且樂此而已按以此釋只與小雅箋同宋人詩用只爲衹字但也今人仍之讀如隻﹞从口象气下引之形﹝語止則气下引也諸氏切十六部﹞凡只之屬皆从只\n【𠷓】聲也﹝謂語聲也晉宋人多用馨字若冷如鬼手馨强來捉人臂何物老嫗生此寧馨兒是也馨行而𠷓廢矣隨唐後則又無馨語此古今之變也﹞从只甹聲讀若馨﹝呼形切十一部﹞\n文二\n【㕯】言之訥也﹝檀弓作呐同其言呐呐然如不岀諸其口注呐呐舒小皃此與言部訥音義皆同故以訥釋㕯﹞从口內﹝內入也會意內亦聲女滑切十五部﹞凡㕯之屬皆从㕯\n【矞】㠯錐有所穿也从矛㕯﹝㕯者入意小徐作㕯聲會意兼形聲也余律切十五部﹞一曰滿有所岀也﹝矞雲葢取此義﹞\n【商】從外知內也从㕯章省聲﹝漢律曆志云商之爲言章也物成孰可章度也白虎通說商賈云商之爲言章也章其遠近度其有亡通四方之物故謂之商也按粊誓我商賚女徐仙民音章此古音也從外知內了了章箸曰商今式陽切十部﹞\n【𡃬】古文商\n【𠾃】亦古文商\n【𡄚】籒文商\n\n文三　重三\n【句】曲也﹝凡曲折之物侈爲倨斂爲句考工記多言倨句樂記言倨中矩句中鉤淮南子説獸言句爪倨"},
{"n":"88-3","t":"身凡地名有句字者皆謂山川紆曲如句容句章句餘高句驪皆是也凡章句之句亦取稽畱可鉤乙之意古音總如鉤後人句曲音鉤章句音屨又改句曲字爲勾此淺俗分别不可與道古也﹞从口丩聲﹝古矦切古音也四部又九遇切今音也﹞凡句之屬皆从句\n【拘】止也从手句﹝手句者以手止之也﹞句亦聲﹝舉朱切古音在四部讀如鉤﹞\n【笱】曲竹捕魚笱也﹝邶風毛傳曰笱所以捕魚也周禮䲣人掌以時䲣爲梁大鄭云梁水偃偃水而爲關空以笱承其空偃堰空孔皆古今字魚梁皆石絕水笱曲竹爲之以承孔使魚入其中不得去者若以薄爲梁以笱承之則謂之寡婦之笱﹞从竹句﹝曲竹故从竹句﹞句亦聲﹝古厚切四部﹞\n【鉤】曲鉤也﹝鉤字依韵會補曲物曰鉤因之以鉤取物亦曰鉤﹞从金句句亦聲﹝鉤鑲吳鉤釣鉤皆金爲之故从金按句之屬三字皆會意兼形聲不入手竹金部者會意合二字爲一字必以所重爲主三字皆重句故入句部古矦切四部﹞\n文四\n【丩】相糾繚也﹝丩糾曡韵糾繚亦曡韵字也毛傳曰糾糾猶繚繚也繚纏也﹞一曰𤓰結丩起﹝謂𤓰之縢緣物纏結而上如詩言南有樛木甘纍之﹞象形﹝象交結之形居虯切三部眞誥一卷爲一㢧㢧當即是？字一丩猶言一縛丩卷雙聲故謂卷爲丩也﹞凡丩之屬皆从丩\n【𦱠】艸之相丩者﹝艸相糾繚故从茻丩不專謂秦𦫶也﹞从茻丩丩亦聲﹝居虯切三部﹞\n【糾】繩三合也﹝糸部曰紉單繩也劉表易章句曰㒳股曰纆按李善引字林糾㒳合繩纆三合繩與許不合糸部綸下曰糾青絲繩也凡交合之謂之糾引伸爲糾合諸矦之糾又爲糾責之糾﹞从糸丩丩亦聲﹝丩亦二字今補居黝切三部詩音義引説文己小反音之轉也岀音隱按丩之屬二字不入茻糸部者説與句部同﹞\n文三\n【古】故也﹝邶風大雅毛傳曰古故也攵部曰故使爲之也按故者凡事之所以然而所以然皆備於古故曰古故也逸周書天爲古地爲久鄭注尚書稽古爲同天﹞从十口識前言者也﹝識前言者口也至於十則展轉因襲是爲自古在昔矣公戸切五部﹞凡古之屬皆从古\n【𠖠】古文古\n【嘏】大遠也﹝釋詁小雅大雅傳少牢禮注皆曰嘏大也少牢祝嘏于主人謂予主人以大福許獨兼遠言之者大則必遠故郊特牲曰嘏長也大也此許所本也經傳嘏字多謂祭祀致福其本訓則謂大遠爾雅毛傳假大也假葢即嘏之假借﹞从古叚聲﹝古雅切古音在五部﹞\n文二重一\n【十】數之具也﹝漢志協於十﹞一爲東西丨爲南北則四方中央"},
{"n":"89-2","t":"備矣﹝是執切七部﹞凡十之屬皆从十\n【丈】十尺也从又持十﹝夫部曰周制八寸爲尺十尺爲丈人長八尺故曰丈夫然則伸臂一尋周之丈也故从又持十直㒳切十部﹞\n【千】十百也从十人聲﹝此先切十二部﹞\n【肸】肸蠁﹝逗﹞布也﹝李善注上林賦甘泉賦皆引肸蠁布也今據正上林賦曰肸蠁布寫彪注曰肸過也芬芳之過若蠁之布寫也甘泉賦薌呹肸以掍批薌葢同蠁按虫部蠁知聲蟲也肸蠁者葢如知聲之蟲一時雲集蜀都賦翕響義同春秋晉羊舌肸字叔向向釋文許㒳切即蠁字知肸蠁之語甚古﹞从十䏌聲﹝羲乙切十二部﹞\n【卙】卙卙﹝逗﹞盛也﹝小徐曰詩宜爾子孫蟄蟄兮毛曰蟄蟄和集也與卙卙義近﹞从十甚聲﹝子入切七部按廣韵昌入切玉篇又充入切﹞汝南名盛曰卙﹝此汝南方言也今江蘇俗語多云密卙卙音如蟄﹞\n【博】大通也﹝凡取於人易爲力曰博陳風鄭箋交博好也﹞从十博﹝會意﹞尃布也亦聲﹝補各切五部﹞\n【㔹】材十人也﹝十倍於人也十人爲㔹千人爲俊王制祭用數之仂注仂什一也按一當十爲㔹故十取一亦爲仂葢仂本作㔹也﹞从十力﹝十人之材也﹞力亦聲﹝力亦二字今補盧則切一部﹞\n【廿】二十幷也古文省多﹝省多者省作二十㒳字爲一字也考工記桯長倍之四尺者二十分寸之一謂之枚本於二字爲句絶故書十與上二合爲廿此可證周時凡言二十可作廿也古文廿仍讀二十㒳字秦𥓓小篆則維卄六年維卄九年卅有七年皆讀一字以合四言卄之讀如入卅之讀如？皆自反也至唐石經二十皆作卄三十皆作卅則仍讀爲二十三十矣人汁切七部﹞\n【𠦫】詞之集也﹝此依廣韵玉篇訂詞當作辭此下當有詩曰辭之𠦫矣六字葢詩作𠦫許以集解之今毛詩作輯傳作輯和也許所偁葢三家詩﹞从十咠聲﹝秦入切七部按十部當終於二十幷之廿𠦫字或寫者奪之而綴於末﹞\n文九\n【𠦃】三十幷也古文省﹝此亦當云省多奪耳古音當先立切七部今音蘇沓切﹞凡𠦃之屬皆从𠦃\n【世】三十年爲一世﹝論語如有王者必世而後仁孔曰三十年曰世按父子相繼曰世其引伸之義也﹞从𠦃而曳長之﹝曳長之謂末筆也﹞亦取其聲﹝末筆曳長即爲十二篇之⺄从反厂亦是抴引之義世合𠦃⺄會意亦取乁聲爲聲讀如曳也許書言取其聲者二禿取粟聲世取曳聲也曳从𠂆聲𠂆乁一也舒制切十五部毛詩世在十五部而枼葉以爲聲又可證八部與十五部合韵之理矣﹞\n文二\n【言】直言曰言論難曰語﹝大雅毛傳曰直言曰言論難曰語論正義作荅鄭注大司樂曰發端曰言荅難曰語注襍記曰言言己事爲人説爲語按三注大略相同下文語論也論議也議語也則詩傳當從"},
{"n":"90-1","t":"定本集注矣爾雅毛傳言我也此於雙聲得之本方俗語言也﹞从口䇂聲﹝語軒切十四部﹞凡言之屬皆从言\n【譻】聲也﹝思元賦鳴玉鸞之譻譻原注譻譻聲也按篆下當有譻譻二字淺人刪之﹞从言賏聲﹝烏莖切十一部﹞\n【謦】欬也﹝欬屰气也通俗文曰利喉謂之謦欬按謦欬見莊子徐無鬼﹞从言殸聲﹝去挺切十一部﹞殸籒文磬字﹝見石部﹞\n【語】論也﹝此即毛鄭說也語者禦也如毛説一人辯論是非謂之語如鄭説與人相荅問辯難謂之語﹞从言吾聲﹝魚舉切五部﹞\n【談】語也﹝談者淡也平淡之語﹞从言炎聲﹝徒甘切八部﹞\n【謂】報也﹝㚔部曰報當罪人也葢㓝與罪相當謂之報引伸凡論人論事得其實謂之報謂者論人論事得其實也如論語謂韶謂武子謂子賤子謂仲弓其斯之謂與大學此謂身不脩不可以齊其家是也亦有借爲曰字者如左傳王謂叔父即魯頌之王曰叔父也亦有訓爲勤者亦以合音冣近也﹞从言胃聲﹝于貴切十五部﹞\n【諒】信也﹝方言衆信曰諒周南召南衞之語也經傳或假亮爲諒﹞从言京聲﹝力讓切十部﹞\n【詵】致言也从言先﹝所謂先容也﹞先亦聲﹝所臻切十三部﹞詩曰螽斯羽詵詵兮﹝此引周南説假借也毛曰詵詵衆多也按以衆多釋詵詵謂即𨐔𨐔之假借陸氏詩音義云詵詵説文作𨐔陸所據多部有𨐔字引詩螽斯羽𨐔𨐔兮葢三家詩此引毛詩或作駪駪莘莘侁侁皆同﹞\n【請】謁也﹝周禮春朝秋覲漢改爲春朝秋請﹞从言青聲﹝七井切又才性切十一部﹞\n【謁】白也﹝廣韵曰白告也按謁者若後人書刺自言爵里姓名並列所白事﹞从言曷聲﹝於歇切十五部﹞\n【許】𦗟言也﹝𦗟從之言也耳與聲相入曰𦗟引伸之凡順從曰𦗟許或假爲所或假爲御下武傳許進也即御進也東平王蒼正作昭茲來御又爲鄦之叚借字﹞从言午聲﹝虚呂切五部﹞\n【諾】𤻮也﹝𤻮者應之俗字説解中有此字或偶爾从俗或後人妄改疑不能明也大徐於此部增𤻮字誤矣口部曰唯諾也唯諾有急緩之别統言之則皆應也﹞从言若聲﹝奴各切五部﹞\n【讎】猶？也﹝心部曰應當也讎者以言對之詩云無言不讎是也引伸之爲物價之讎詩賈用不讎高祖飮酒讎數倍是也又引伸之爲讎怨詩不我能慉反以我爲讎周禮父之讎兄弟之讎是也人部曰仇讎也仇讎本皆兼善惡言之後乃專謂怨爲讎矣凡漢人作注云猶者皆義隔而通之如公穀皆云孫猶孫也謂此子孫字同孫遁之孫鄭風傳漂猶吹也謂漂本訓浮因吹而浮故同首章之吹凡鄭君高誘等每言猶者皆同此許造説文不比注經傳故徑説字義不言猶惟？字下云㠭猶齊也此因㠭之本義極巧視之於？从㠭義隔故通之曰猶齊此以應釋讎甚明不當曰猶應葢淺人但知讎爲怨䛐以爲不切故加之耳然則爾字下云麗爾猶靡麗也此猶亦可刪與曰此則通古今之語示人麗爾古語靡麗今語魏風傳糾糾猶繚繚摻摻猶纖纖之例也○物價之讎後人妄易其字作售讀承臭切竟以改易毛詩賈用不讎此惡俗不可從也﹞从言雔聲﹝此以聲苞意市流切三部﹞\n【諸】辯也﹝辯當作辨判也按辨下奪䛐字諸不訓辨辨之䛐也䛐者意內而言外也白部曰者别事䛐也諸與者音義皆同釋魚前弇諸果後弇諸獵諸即者郊特牲或諸遠人乎亦作或者遠人乎凡舉其一則其餘謂之諸以别之因之訓諸爲衆或訓爲之或訓爲之於則於雙聲曡韵求之﹞从言者聲﹝此以聲苞意章魚切五部﹞\n【詩】志也﹝毛詩序曰詩者志之所之也在心爲志發言爲詩按許不云志之所之徑云志也者序析言之許渾言之也所以多渾言之者欲使人因屬以求别也又特牲禮詩懷之注詩猶承也謂奉納之懷中內則詩負之注詩之言承也按正義引含神霧云詩持也假詩爲持假持爲承一部與六部合音冣近也上林賦葴持持音懲﹞从言寺聲﹝書之切一部﹞\n【𧥳】古文詩省﹝左从古文言右从之省寸﹞\n【讖】驗也﹝驗本馬名葢即譣之假借讖驗曡韵﹞有徵驗之書河雒所岀書曰讖﹝十二字依李善鵩鳥魏都二賦注補釋名讖纖也其義纖微也﹞从言韱聲﹝楚蔭切七部﹞\n【諷】誦也﹝大司樂以樂語敎國子興道諷誦言語注倍文曰諷以聲節之曰誦倍同背謂不開讀也誦則非直背文又爲吟詠以聲節之周禮經注析言之諷誦是二許統言之諷誦是一也﹞从言風聲﹝芳奉切古音在七部﹞\n【誦】諷也从言甬聲﹝似用切九部﹞\n【讀】籒書也﹝籒各本作誦此淺人改也今正竹部曰籒讀書也讀與籒曡韵而互訓庸風傳曰讀抽也方言曰抽讀也葢籒抽古通用史記紬史記石室金匱之書字亦作紬抽繹其義薀至於無窮是之謂讀故⺊筮之辭曰籒謂抽繹易義而爲之也尉律學僮十七巳上始試諷籒書九千字乃得爲吏諷謂背其文籒謂能繹其義大史公作史記曰余讀高祖侯功臣曰大史公讀列封至便侯曰大史公讀秦楚之際曰余讀諜記曰大史公讀春秋暦諩諜曰大史公讀秦記皆謂紬繹其事以作表也漢濡注經𣃔其章句爲讀如周禮注鄭司農讀火絶之儀禮注舊讀昆弟在下舊讀合大夫之妾爲君之庶子女子子嫁者未嫁者是也擬其音曰讀凡言讀如讀若皆是也易其字以釋其義曰讀凡言讀爲讀曰當爲皆是也人所誦習曰讀如禮記注云周田觀文王之德博士讀爲厥亂勸寧王之德是也諷誦亦爲讀如禮言讀賵讀書左傳公讀其書皆是也諷誦亦可云讀而讀之義不止於諷誦諷誦止得其文辭讀乃得其義薀自以誦書改籒書而讀書者尟矣孟子云誦其詩讀其書則互文見義也﹞从言𧶠聲﹝徒谷切三部﹞\n【𠶷】快也﹝快喜也﹞从言中﹝會意中之言得也言而得故快於力切一部﹞\n【訓】説敎也﹝説敎者説釋而教之必順其理引伸之凡順皆曰訓如五品不訓聞六律五聲八音七始訓以岀內五言是也﹞从言川聲﹝許運切十三部﹞\n【誨】曉教也﹝曉教者明曉而教之也訓以柔克誨以剛克周書無逸胥訓告胥教悔是也曉之以破其晦是曰誨﹞从言毎聲﹝荒內切十五部﹞\n【譔】專教也﹝專教者專壹而教之也鄭注論語異乎三子者之撰撰讀曰譔譔之言善也廣韵曰譔善言也本鄭﹞从言巺聲﹝此緣切十四部﹞\n【譬】諭也﹝諭告也譬與諭非一事此亦統言之也﹞从言辟聲﹝匹至切十六部﹞\n【謜】徐語也从言原聲﹝魚怨切十四部﹞孟子曰故謜謜而來﹝萬章篇文趙曰如流水之與源通據"},
{"n":"91-3","t":"此謜本作源源古作原葢許引孟原原而來證從原會意之恉淺人加之言旁如百穀艸木麗于地加艸頭之比﹞\n【詇】早知也从言央聲﹝於亮切十部﹞\n【諭】告也﹝凡曉諭人者皆舉其所易明也周禮掌交注曰諭告曉也曉之曰諭其人因言而曉亦曰諭諭或作喻﹞从言俞聲﹝羊戎切四部﹞\n【詖】辨論也﹝此詖字正義皮剥取獸革也析也凡从皮之字皆有分析之意故詖爲辨論也﹞古文㠯爲頗字﹝此古文同音假借也頗偏也﹞从言皮聲﹝彼義切古音在十五部﹞\n【諄】告曉之孰也﹝大雅誨爾諄諄左傳年未盈五十而諄諄如八九十者孟子諄諄然命之乎大雅諄諄鄭注中庸引作忳忳云忳忳𢡆誠皃也按其中𢡆誠其外乃告曉之孰義相足也方言曰諄辠也又曰宋魯凡相惡謂之諄憎此則敦字之假借攵部曰敦怒也詆也詩王事敦我﹞从言𦎧聲讀若庉﹝章倫切十三部﹞\n【謘】語諄謘也﹝諄謘葢猶鈍遟也此諄字與上文不同鍇本謘本在詑篆下﹞从言屖聲讀若行道遟遟﹝直离切古音在十五部廣韵直利切﹞\n【詻】論訟也﹝訟當作頌論頌即言容也玉藻曰戎容曁曁言容詻詻注詻詻教令嚴也周禮𠈃氏六儀五曰軍旅之容注軍旅之容曁曁詻詻﹞傳曰詻詻孔子容﹝未聞論語曰子温而厲﹞从言各聲﹝五陌切五部﹞\n【誾】和説而諍也﹝論語鄕黨孔注侃侃和樂皃誾誾中正兒先進皇侃亦云爾按侃侃爲和樂者謂侃侃即衎衎之假借也誾誾爲中正者謂和悦而諍柔剛得中也言居門中亦有中正之意﹞从言門聲﹝語巾切按此字自來反語皆恐誤凡齗齗爲辨爭狺狺爲犬吠皆於斤聲言聲得語巾之音若門聲字當讀莫奔切或讀如瞒如蠻𣃔不當反從言之雙聲切語巾也楊子何後世之訔訔也司馬曰爭辨皃是訔訔同漢書之齗齗自來字書韵書與門聲之誾同又恐誤也誾誾與穆穆慔慔勉勉亹亹等爲雙聲古音在十三部﹞\n【謀】慮難曰謀﹝左傳叔孫豹説皇皇者華曰訪問於善爲咨咨難爲謀魯語作咨事爲謀韋曰事當爲難吳語大夫種曰夫謀必素見成事焉而後履之囗部曰圖畫計難也圖與謀同義﹞从言某聲﹝莫浮切古音在一部﹞\n【𠰔】古文謀﹝鍇本作？不誤从母非从母也母聲某聲同在一部士冠禮古文某爲謀葢古文禮某作𠰔也﹞\n【𧦥】亦古文﹝上从母下古文言﹞\n【謨】議謀也﹝釋詁曰謨謀也許於雙聲釋爲議謀詩巧言假莫爲謨﹞从言莫聲﹝莫胡切五部﹞虞書曰﹝曰當作有﹞咎繇謨﹝謂自曰若稽古咎繇至帝拜曰往欽哉一篇也﹞\n【𠻚】古文謨从口﹝此葢壁中尚書古文如此作也上文言咎繇謨者孔安國以隷寫之作謨也﹞\n【訪】汎謀曰訪﹝汎與訪雙聲方與旁古通用溥也洪範王訪于箕子晉語文王諏於蔡原而訪於辛尹韋曰諏訪皆謀也本釋詁許於方聲别之曰汎謀﹞从言方聲﹝敷亮切十部﹞\n【諏】聚謀也﹝左傳咨事爲諏魯語作咨才韋曰才當爲事按釋詁諏謀也許於取聲别之曰聚謀儀禮今文假詛爲諏大玄作？﹞从言取聲﹝子于切古音在四部﹞\n【論】議也﹝論以侖會意亼部曰侖思也龠部曰侖理也此"},
{"n":"92-2","t":"非㒳義思如玉部䚡理自外可以知中之䚡靈臺於論𡔷鍾毛曰論思也此正許所本詩於論正侖之假借凡言語循其理得其宜謂之論故孔門師弟子之言謂之論語皇侃依俗分去聲平聲異其解不知古無異義亦無平去之别也王制凡制五㓝必即天論周易君子以經論中庸經論天下之大經皆謂言之有倫有脊者許云論者議也議者語也似未盡﹞从言侖聲﹝當云从言侖侖亦聲盧昆切十三部﹞\n【議】語也﹝上文云論難曰語又云語論也是論議語三字爲與人言之稱按許説未盡議者誼也誼者人所宜也言得其宜之謂議至於詩言岀入風議孟子言處士横議而天下亂矣﹞一曰謀也﹝韵會引有此四字﹞从言義聲﹝當云从言義義亦聲宜寄切古音在十七部﹞\n【訂】平議也﹝考工記注參訂之而平﹞从言丁聲﹝他頂切十一部﹞\n【詳】審議也﹝審悉也經傳多假爲祥字又音羊爲詳狂字﹞从言羊聲﹝似羊切十部﹞\n【諟】理也﹝左傳君與大夫不善是也國語作王弗是韋曰是理也是者諟之假借字韋注與許合理猶今"},
{"n":"92-3","t":"人言是正也臣之行𧮂者王不能是正也大學引大甲顧諟天之明命注諟猶正也某氏僞大甲傳諟是也皆與許合大學諟或爲題﹞从言是聲﹝承旨切按旨當作紙十六部﹞\n【諦】審也﹝毛傳曰審諦如帝﹞从言帝聲﹝都計切十六部﹞\n【識】常也﹝常當爲意字之誤也草書常意相似六朝以草寫書迨草變眞譌誤往往如此意者志也志者心所之也意與志志與識古皆通用心之所存謂之意所謂知識者此也大學誠其意即實其識也﹞一曰知也﹝矢部曰知識䛐也按凡知識記識標識今人分入去二聲古無入去分别三者實一義也﹞从言戠聲﹝賞職切一部﹞\n【訊】問也﹝釋言曰訊言也小雅訊之占夢毛曰訊問也鄭箋執訊皆兼言問爲訓﹞从言卂聲﹝思晉切十二部﹞\n【𧨼】古文訊从卥﹝卥古文西西古音詵與十二部冣近﹞\n【詧】言微親察也从言祭省聲﹝鉉祭作察誤楚八切十五部﹞\n【謹】愼也﹝心部曰愼謹也﹞从言堇聲﹝居隱切十三部﹞\n【䚮】厚也﹝因仍則加厚䚮"},
{"n":"93","t":"與仍音義略同﹞从言乃聲﹝如乘切六部﹞\n【諶】誠諦也﹝釋詁諶信也許曰誠諦未詳疑諦乃締之誤﹞从言甚聲﹝是吟切七部﹞詩曰天難諶斯﹝大雅文今詩作忱毛曰忱信也按諶忱義同音近古通用今詩其命匪諶心部作天命匪忱﹞\n【信】誠也﹝釋詁誠信也﹞从人言﹝序説會意曰信武是也人言則無不信者故从人言息晉切十二部古多以爲屈伸之伸﹞\n【㐰】古文信省也\n【訫】古文信﹝言必由衷之意﹞\n【訦】燕代東齊謂信訦也﹝方言允訦恂展諒穆信也燕代東齊曰訦﹞从言冘聲﹝是吟切古音在八部﹞\n【誠】信也从言成聲﹝氏征切十一部﹞\n【誡】敕也﹝攵部曰敕誡也﹞从言戒聲﹝古拜切古音在一部﹞\n【誋】誡也﹝淮南繆稱注曰誋誡也﹞从言忌聲﹝渠記切一部﹞\n【誥】告也﹝見釋詁按以言告人古用此字今則用告字以此誥爲上告下之字又秦造詔字惟天子獨稱之文選注卅五引獨𣃔曰詔猶告也三代無其文秦漢有"},
{"n":"93-1","t":"也據此可證秦巳前無詔字至倉頡篇乃有幼子承詔之語故許書不錄詔字鉉補之非也﹞从言告聲﹝古到切古音在三部﹞\n【𧧙】古文誥﹝按此从言肘聲是古音在三部之證﹞\n【誓】約束也﹝周禮五戒一曰誓用之於軍旅按凡自表不食言之辭皆曰誓亦約束之意也﹞从言㪿聲﹝時制切十五部﹞\n【譣】問也﹝按言部讖驗也竹部籤驗也驗在馬部爲馬名然則云徵驗者於六書爲假借莫詳其正字今按譣其正字也譣訓問謂按問與試驗應驗義近自驗切魚窆譣切息廉二音迥異尟識其關竅矣﹞从言僉聲﹝息廉切七部﹞周書曰勿以譣人﹝立政文按此偁周書說假借也立政勿用譣人其惟吉士此譣正憸之假借心部曰憸詖也憸利於上侫人也依今音訓問則魚窆切譣人則息廉切﹞\n【詁】訓故言也﹝故言者舊言也十口所識前言也訓者説教也訓故言者説釋故言以教人是之謂詁分之則如爾雅析故訓言爲三三而實一也漢人傳注多偁故者故即詁也毛詩云故訓傳者故訓猶故言也謂取故"},
{"n":"93-2","t":"言爲傳也取故言爲傳是亦詁也賈誼爲左氏傳訓故訓故者順釋其故言也﹞从言古聲﹝公戸切五部﹞詩曰詁訓﹝此句或謂即大雅古訓是式或謂即毛公詁訓傳皆非是按釋文於抑告之話言下云戸快反説文作詁則此四字當爲詩曰告之詁言六字無疑毛傳曰詁言古之善言也以古釋詁正同許以故釋詁陸氏所見説文未誤也自有淺人見詩無告之詁言因改爲詩曰詁訓不成語耳﹞\n【譪】臣盡力之美﹝釋訓曰譪譪萋萋臣盡力也大雅毛傳曰譪譪猶濟濟也濟濟多威儀也﹞詩曰譪譪王多吉士﹝卷阿文﹞从言葛聲﹝於害切十五部﹞\n【誎】餔旋促也﹝未聞疑有誤字廣雅誎促也集韵手鑑云飾也﹞从言束聲﹝桑谷切三部﹞\n【諝】知也﹝周禮詩皆假胥爲之天官胥十有二人注胥讀爲諝謂其有才知爲什長秋官象胥注胥其有才知者也小雅君子樂胥箋云胥有才知之名也周易假須爲之鄭云須有才知之稱天文有須女屈原之妹名女須按荀爽一名諝﹞从言胥聲﹝私呂切五部﹞\n【証】諫也﹝呂覽士尉"},
{"n":"93-3","t":"以証靜郭君高曰証諫也今俗以証爲證驗字遂改呂覽之証爲證﹞从言正聲讀若正月﹝之盛切十一部按古音凡正皆讀如征獨言正月者隨舉之耳﹞\n【諫】証也从言柬聲﹝古晏切十四部﹞\n【諗】深諫也﹝諗深曡韵深諫者言人之所不能言也小雅是用作歌將母來諗箋云諗告也以餋父母之志來告於君左傳昔辛伯諗周桓公此皆於深諫義近毛曰諗念也此則謂諗爲念之同音假借﹞从言念聲﹝式荏切七部﹞春秋傳曰辛伯諗周桓公﹝左傳閔二年文桓十八年諗作諫﹞\n【課】試也﹝廣韵第也税也皆課試引伸之義﹞从言果聲﹝苦臥切十七部﹞\n【試】用也从言式聲﹝式束切一部﹞虞書曰明試以功﹝堯典皋陶謨㒳見偁堯典則虞書當爲唐書﹞\n【諴】和也﹝和當作龢某氏注尚書同﹞从言咸聲﹝胡毚切七部﹞周書曰不能諴于小民﹝洛誥文不今各本作丕宋本説文宋本集韵皆作不詩書丕多通不也能鉉有鍇無﹞\n【䚻】徒歌﹝釋樂曰徒歌曰謡魏風毛傳曰曲合樂曰歌徒歌曰謡又大雅傳曰歌者比於琴瑟也徒歌曰謡徒擊𡔷曰咢今本或妄刪之﹞从言肉聲﹝各本無聲字缶部䍃从缶肉聲然則此亦當曰肉聲無疑肉聲則在弟三部故䌛即由字音轉入弟二部故䚻瑤䌛傜皆讀如遙䚻謠古今字也謠行而䚻廢矣凡經傳多經改竄僅有存者如漢五行志女童䚻曰檿萁服余招切二部篇韵皆曰䚻與周切從也此古音古義﹞\n【詮】具也﹝淮南書有詮言訓高注曰詮就也就萬物之指以言其徵事之所謂道之所依也故曰詮言欠部欥下曰詮䛐也然則許意謂詮解﹞从言全聲﹝此緣切十四部﹞\n【訢】喜也从言斤聲﹝許斤切十三部按此與欠部欣音義皆同萬石君傳僮僕訢訢如也晉灼引許愼曰訢古欣字葢灼所據説文訢在欠部欣下云古文欣從言﹞\n【説】説釋也﹝説釋即悦懌説悦釋懌皆古今字許書無悦懌二字也説釋者開解之意故爲喜悦釆部曰釋解也﹞从言兑聲﹝儿部曰兑説也本周易此從言兑會意兑亦聲弋雪切十五部﹞一曰談説﹝此本無二義二音疑後增此四字别音爲失𤑔切﹞\n【計】會也筭也﹝會合也筭當作算數也舊書多假筭爲算﹞从言十﹝會意古詣切十五部﹞\n【諧】詥也﹝此與龠部龤異用龤專謂樂和﹞从言皆聲﹝戸皆切十五部﹞\n【詥】諧也﹝詥之言合也﹞从言合聲﹝𠋫閤切七部﹞\n【調】龢也﹝龢各本作和今正龠部曰龢調也與此互訓和本係唱和字故許云相應也今則槩用和而龢廢矣﹞从言周聲﹝徒遼切古音葢在三部﹞\n【話】會合善言也﹝䛡會曡韵大雅愼爾岀話毛曰話善言也﹞从言𠯑聲﹝胡快切十五部﹞傳曰告之話言﹝此當作春秋傳曰箸之話言見文六年左氏傳淺人但知抑詩故改之刪春秋字妄擬詩可稱傳也抑詩作告之詁言於詁下稱之又妄改爲詩曰詁訓﹞\n【譮】籒文䛡从言會﹝𠯑會同在十五部故檜亦作栝﹞\n【諈】諈諉絫也﹝絫累正俗字今人槩作累而絫廢矣見釋言孫炎曰楚人曰諈齊人曰諉郭璞曰以事相屬累爲諈諉﹞从言垂聲﹝竹寘切音在十六十七部閒﹞\n【諉】諈諉也﹝舊作絫也今依全書通例正﹞从言委聲﹝女恚切音在十六十七部閒﹞\n【警】言之戒也﹝？部曰戒警也小雅徒御不警毛曰不警警也大雅以敬爲之常武既敬既戒箋云敬之言警也亦作僘﹞从言敬敬亦聲﹝己皿切十一部﹞\n【謐】靜語也﹝今文尚書維㓝之謐哉周頌誐以謐我釋詁曰謐靜也按周頌謐亦作溢亦作恤堯典謐亦作恤釋詁溢愼也溢愼謐靜也恤與謐同部溢葢恤之譌體愼靜二義相成許云靜語者爲其從言也﹞从言𥁑聲﹝彌必切十二部﹞一曰無聲也﹝今多用此義﹞\n【謙】敬也﹝敬肅也謙與敬義相成﹞从言兼聲﹝苦兼切七部謙或假嗛爲之﹞\n【誼】人所宜也﹝周禮肆師注故書儀爲義鄭司農云義讀爲儀古者書儀但爲義今時所謂義爲誼按此則誼義古今字周時作誼漢時作義皆今之仁義字也其威儀字則周時作義漢時作儀凡讀經傳者不可不知古今字古今無定時周爲古則漢爲今漢爲古則晉宋爲今隨時異用者謂之古今字非如今人"},
{"n":"94-3","t":"所言古今籒文爲古字小篆隷書爲今字也云誼者人所宜則許謂誼爲仁義字今俗分别爲恩誼字乃野説也中庸云仁者人也義者宜也是古訓也﹞从言宜宜亦聲也﹝儀寄切古音在十六部﹞\n【詡】大言也﹝禮器德發揚詡萬物注詡猶普也按詡之本義爲大言故訓爲普則曰猶凡古注言猶者視此詡之引伸之義爲大故周弁殷吁夏收白虎通吁作詡鄭注禮云吁名岀於幠幠覆也義可相發明﹞从言羽聲﹝况羽切五部﹞\n【諓】善言也﹝善上當有諓諓二字古文秦誓𢧵𢧵善諞言諞字下引之今文秦誓戔戔戈部戔字下引之釋云巧言也戔戔公羊傳作諓諓云惟諓諓善靖言劉向九歎漢書李尋傳亦皆作諓諓王逸注楚辭引尚書諓諓靖言正皆今文尚書也諸家作諓許作戔者同一今文而有異本如同一古文而馬作偏許作諞不同也戔下既引戔戔矣而諓下又云善言者此又用王逸所據諓諓靖言之本也善言釋靖言何休曰靖猶撰也撰同譔譔言善言也廣雅釋訓曰諓諓善也賈逵外傳注曰諓諓巧言也韋昭注曰諓諓巧辨之言然則此善言謂善爲言辭者不同䛡下之善言也﹞从言戔聲﹝慈衍切十四部﹞一曰謔也﹝别一義﹞\n【誐】嘉善也﹝誐嘉曡韵壴部嘉美也﹞从言我聲﹝五何切十七部﹞詩曰誐以謐我﹝周頌文謐鉉本作溢此用毛詩改竄也廣韵引説文作謐按毛詩假以溢我傳曰假嘉溢愼與誐謐字異義同許所偁葢三家詩誐謐皆本義假溢皆假借也然謐溢並見釋詁可知周時巳有此二本之殊矣若左氏作何以恤我何者誐之聲誤恤與謐同部堯典惟㓝之謐哉古文亦作恤﹞\n【詷】共也从言同聲﹝徒紅切九部﹞周書曰在后之詗﹝顧命文某氏尚書作在後之侗釋文曰馬本作詗共也許葢用馬説祭統鋪筵設詷几注詷之言同也祭者以其妃配之亦不特几也按此經注本如見假令經本作同几又何煩以詷釋之哉鄭必云之言者鄭意詷本不訓同於其曡韵訓爲同非若馬許徑云共也引書後作后者儀禮注引孝經説云后者後也此依韵會用鍇本﹞一曰譀也﹝通俗文言過謂之𧩪詷麤痛徒痛二切按言過者言之太過也與譀訓合廣韵作言"},
{"n":"95-1","t":"急恐誤﹞\n【設】施陳也﹝設施雙聲㫃部曰施旗旖施也有布列之義𨸏部曰敶列也然則凡言陳設者敶之假借字陳行而敶廢矣﹞从言殳﹝會意言殳者以言使人也凡設施必使人爲之識列切十五部﹞殳使人也﹝殳者可運旋之物故使人取意於殳般字下曰殳所以旋也﹞\n【護】救視也﹝尚書中𠋫握河紀堯受河圖伯禹進迎舜契陪位稷辨護注云辨護者供時用相禮儀周禮注亦云辨護蕭何世家數以吏事護高祖﹞从言蒦聲﹝胡故切五部﹞\n【譞】譞﹝此複舉字之未刪者﹞慧也﹝與人部儇音義皆同﹞从言瞏聲﹝許緣切十四部﹞\n【誧】大也﹝廣雅同﹞从言甫聲﹝博孤切五部﹞一曰人相助也﹝廣韵曰誧諫也﹞讀若逋\n【諰】思之意﹝廣韵曰言且思之疑古本作言且思之意也方言而又思之故其字從言思意者䛐下意內言外之意荀卿曰諰諰然常恐天下之一合而？己也漢書諰作鰓蘇林曰讀如愼而無禮則葸之葸鰓懼皃也按又作𤟧又作偲皆訓懼與思訓義近﹞从言思﹝會意﹞思亦聲﹝思亦二字今補胥里切一部﹞\n【託】寄也﹝與人部侂音義皆同﹞从言乇聲﹝他各切五部﹞\n【記】疋也﹝疋各本作疏今正疋部曰一曰疋記也此疋記二字轉注也疋今字作疏謂分疏而識之也廣雅曰註紀疏記學栞志識也按晉唐人作註記字註從言不從水不與傳注字同﹞从言己聲﹝居吏切一部﹞\n【譽】稱也﹝稱當作偁轉寫失之也偁舉也譽偁美也﹞从言與聲﹝羊茹切五部﹞\n【譒】？也﹝手部播一曰布也此與音義同﹞从言番聲﹝補過切十七部番聲本在十四部﹞商書王譒告之﹝般庚上篇文今尚書作播﹞\n【謝】辤去也﹝辤不受也曲禮大夫七十而致事若不得謝則必賜之几杖此謝之本義也引伸爲凡去之偁又爲衰退之偁俗謂拜賜曰謝﹞从言䠶聲﹝辤夜切古音在五部按經典無榭字衹作謝釋宫無室曰榭轉寫俗字也木部不錄﹞\n【謳】齊歌也﹝師古注高帝紀曰謳齊歌也謂齊聲而歌或曰齊地之歌按假令許意齊聲而歌則當曰衆歌不曰齊歌也李善注吳都賦引曹植妾薄相行曰齊謳楚舞紛紛太平御覽引古樂志曰齊歌曰謳吳歌曰歈楚歌曰豔淫歌曰哇若楚辭吳歈蔡謳孟子河西善謳則不限於齊也﹞从言區聲﹝烏矦切四部﹞\n【詠】歌也﹝堯典曰歌永言樂記曰歌之爲言也長言之也説之故言之言之不足故長言之﹞从言永聲﹝爲命切古音在十部﹞\n【咏】詠或从口\n【諍】止也﹝經傳通作爭﹞从言爭聲﹝側逬切十一部﹞\n【𧦝】召也﹝口部曰召𧦝也後人以呼代之呼行而𧦝廢矣﹞从言乎聲﹝荒烏切五部﹞\n【謼】𧦝也﹝依韵會訂此與口部嘑異義而通用大雅崔本式號式謼﹞从言虖聲﹝荒故切五部﹞\n【訖】止也﹝見釋詁榖梁傳母訖糴范曰訖止也按孟子謂之遏糴﹞从言气聲﹝居迄切十五部﹞\n【諺】傳言也﹝諺傳曡韵傳言者古語也古字從十口識前言凡經傳所偁之諺無非前代故訓而宋人作注乃以俗語俗諭當之誤矣元應引此下有謂傳世常言也葢庾儼黙注﹞从言彥聲﹝魚變切十四部按此與尚書乃逸乃喭論語由也喭皆訓？喭者各字衞包改尚書之喭爲諺大誤﹞\n【訝】相迎也周禮曰諸矦有卿訝也﹝秋官掌訝職文惟周禮作訝他經皆作御如詩百㒳御之毛曰御迎也以御田祖箋云御迎也書予御續乃命于天弗御克奔以役西土御衡不迷某氏皆訓迎故衞包遂皆改爲迓士昏禮媵御曲禮大夫士必自御之穀梁傳跛者御跛者眇者御眇者列子遇駭鹿御而擊之皆訓迎則皆訝之同音假借﹞从言﹝迎必有言故從言﹞牙聲﹝吾駕切古音在五部此下鉉增迓字云訝或從辵爲十九文之一按迓俗字岀於許後衞包無識用以改經不必增也﹞\n【詣】𠋫至也﹝𠋫至者節𠋫所至也致下云送詣也凡謹畏精微深造以道而至曰詣關中記建章宫有馺娑駘盪枍詣承光四殿西京西都賦皆作枍詣俗作栺誤﹞从言旨聲﹝五計切十五部﹞\n【講】和解也﹝和當作龢不合者調龢之紛糾者解釋之是曰講易曰君子以朋友講習史記虞卿甘茂二傳漢書項羽傳皆假媾爲講古音同也﹞从言冓聲﹝古項切古音在四部﹞\n【謄】迻書"},
{"n":"96-1","t":"也﹝今人猶謂謄寫﹞从言朕聲﹝徒登切六部﹞\n【訒】顿也﹝訒顿曡韵顿之言鈍也﹞从言刃聲﹝而振切十三部﹞論語曰其言也訒﹝顏淵篇文﹞\n【訥】言難也﹝與訒義同與㕯音義皆同論語君子欲訥於言而敏於行苞曰訥遟鈍也﹞从言內﹝內亦聲也內骨切十五部﹞\n【謯】謯娽也﹝廣雅曰謯𧨹也篇韵皆曰謯𧨹也𧨹謯也按許書有娽無𧨹故仍之其義則未聞謯娽當是古語許當是三字句﹞从言虘聲﹝側加切廣韵子邪切古音在五部﹞\n【𧨍】待也﹝小徐曰此與徯字義相通﹞从言伿聲讀若䭆﹝胡禮切古音在十六部﹞\n【譥】痛嘑也﹝嘑作呼誤譥與噭義略同痛嘑若顏氏家訓所云北人呼羽罪反之音南人呼于來反之音也﹞从言敫聲﹝古弔切二部﹞\n【譊】恚嘑也从言堯聲﹝女交切二部﹞\n【謍】小聲也﹝小上當奪謍謍二字謍𧭈小聲也﹞从言熒省聲﹝余傾切十一部﹞詩曰謍謍青蠅﹝小雅文毛詩作營營傳曰營營往來皃許所偁葢三家詩也﹞\n【諎】大聲也﹝爾雅行扈唶唶釋文曰唶説文云借字也一云大聲也按説文人部無借字據陸則此大聲也之上今奪五字但借字也三字語不完且陸不分疏云唶説文作諎今未敢輒補要陸所據爲善本許書叚下曰借也耤下曰古者使民如借序目曰六曰假借人部未必無借字而諎唶可以爲借字固非無徵矣借資昔資夜二切孔沖遠曰假借字在取者則假讀上聲借讀入聲在與者則皆讀去聲聲類曰嚄大笑唶大呼考工記侈則柞注柞讀爲咋咋然之咋聲大外也按咋咋諎諎同皆大聲﹞从言㫺聲讀若笮﹝莊革切古音在五部﹞\n【唶】諎或从口\n【諛】讇也﹝諛者所以爲讇故渾言之﹞从言臾聲﹝羊朱切四部﹞\n【讇】諛也﹝讇者未有不諛﹞从言閻聲﹝丑剡切八部﹞\n【諂】讇或从臽\n【諼】詐也﹝公羊傳此伐楚也其言救江何爲諼也何曰諼詐也息夫躳傳虚造詐諼之策按師古注云諼詐辭也辭當是䛐此葢小顏所據説文作詐䛐也淺人刪䛐耳衞風終不可諼兮傳曰諼忘也此諼葢藼"},
{"n":"96-3","t":"之假借藼本令人忘憂之艸引伸之凡忘皆曰藼伯兮詩作諼艸淇奥詩作不可諼皆假借也許偁安得藼艸葢三家詩也﹞从言爰聲﹝況袁切十四部﹞\n【謷】不省人言也﹝省各本作肖今正言字依韵會補詩板我即爾謀聽我囂囂傳曰囂囂猶謷謷也箋云女聽我言謷謷然不肎受玉篇聱字下引廣雅不入人語也聱即謷之俗廣韵六豪曰謷不省人也奪言字五肴曰謷不肖也則依誤本説文而又少二字東方朔傳聲謷謷亦正謂其不省人言耳此條得諸鈕非石又按釋訓曰囂囂傲也囂囂即謷謷之叚借﹞从言敖聲﹝五牢切二部﹞一曰哭不止悲聲謷謷﹝此亦用朔傳爲説一説聲謷謷者詆其不勝痛呼謈也當許時朔傳巳有二解矣﹞\n【訹】誘也﹝按晉語里克㔻鄭告公子重耳曰子盇入乎吾請爲子鉥此假鉥爲訹也服鳥賦怵迫之徒兮或趨西東孟康曰怵爲利所誘怵然此假怵爲訹也﹞从言术聲﹝思律切十五部﹞\n【詑】沇州謂欺曰詑﹝此不見於方言方言秦謂之謾郭云言謾詑詑音大和切按戰國策曰寡"},
{"n":"97","t":"人正不喜詑者言也﹞从言它聲﹝託何切十七部﹞\n【謾】欺也﹝宣帝詔欺謾季布傳面謾韋注漢書云謾相抵讕也﹞从言曼聲﹝母官切十四部﹞\n【譇】譇拏﹝逗曡韵字﹞羞窮也﹝方言㘓哰謰謱拏也拏楊州會稽之語也或謂之惹或謂之䛳郭曰拏謂譇拏也奴加反按譇拏岀此羞窮者謂羞澀辭窮而支離牽引是曰譇拏﹞从言奢聲﹝陟加切古音在五部﹞\n【𧧻】慙語也﹝與心部怍音同義近論語其言之不怍則爲之也難當作此𧧻﹞从言作聲﹝鉏駕切古音在五部按玉篇云蹔語也疑左傳定八年桓子咋謂林楚杜云咋暫也當作𧧻字﹞\n【謺】謺讘也﹝謺讘當是曡韵雙字但不類列而讘在後謓字下葢後人亂之﹞从言執聲﹝之涉切七部﹞\n【謰】謰謱也﹝方言㘓哰謰謱拏也東齊周晉之鄙曰㘓哰㘓哰亦通語也南楚曰謰謱或謂之支註或謂之詀謕按譇拏謰謱皆雙聲﹞从言連聲﹝力延切十四部﹞\n【謱】謰謱也从言婁聲﹝洛矦切四部﹞\n【詒】相欺詒也﹝金縢公乃爲詩以詒"},
{"n":"97-1","t":"王名之曰鴟鴞鄭曰詒説也周公恐其屬黨將死恐其㓝濫又破其家而不敢正言故作鴟鴞之詩以詒王按尚書字本作詒鄭注説當讀輸芮切正義改爲怡悅字誤矣周公善辭以誘王故史臣目之曰詒此鄭意也穀梁傳曰夫請者非可詒託而往也必親之者也注詒託猶假寄列子狎侮欺詒郭注方言云汝南人呼欺亦曰詒音殆史漢多假紿爲之﹞一曰遺也﹝釋言毛傳皆曰詒遺也俗多假貽爲之﹞从言台聲﹝與之切按今音前義徒亥切一部﹞\n【謲】相怒使也从言參聲﹝倉南切七部玉篇干紺切﹞\n【誑】欺也从言𢚇聲﹝居況切十部﹞\n【譺】騃也﹝騃馬行仡仡也此騃之本義也方言癡騃也騃吾駭反此騃之别義也廣雅譺調也謂相嘲調通俗文大調曰譺按大相嘲調者如癡騃然也﹞从言疑聲﹝五介切古音在一部﹞\n【𧬮】相誤也﹝廣韵相𧬮誤也𧬮誤葢同詿誤﹞从言𥈀聲﹝古駡切按䀠部作𥇛𥇛舉朱切不得𥇛聲讀古駡切﹞\n【訕】謗也﹝論語惡居下而訕上者訕與女部姗誹也音義同﹞从言山聲﹝所晏切十四部﹞\n【譏】誹也﹝譏誹曡韵譏之言微也以微言相摩切也引伸爲關市譏而不征之譏﹞从言幾聲﹝居衣切十五部﹞\n【誣】加也﹝元應五引皆作加言加言者架言也古無架字以加爲之淮南時則訓鵲加巢加巢者架巢也毛詩箋曰鵲之作巢冬至加之劉昌宗加音架李善引呂氏春秋注曰結交也構架也云加言者謂憑空構架聽者所當審愼也按力部曰加語相增加也從力口然則加與誣同義互訓可不增言字加與誣皆兼毁譽言之毁譽不以實皆曰誣也方言誣䛳與也吳越曰誣荆楚曰䛳與猶齊晉言阿與表記受禒不誣注曰於事不信曰誣﹞从言巫聲﹝武扶切五部﹞\n【誹】謗也﹝誹之言非也言非其實﹞从言非聲﹝敷尾切十五部﹞\n【謗】毁也﹝謗之言旁也旁溥也大言之過其實諭語子貢方人假方爲謗﹞从言旁聲﹝補浪切十部﹞\n【譸】詶也﹝按詶詛也則譸亦詛也﹞从言壽聲讀若醻﹝張流切三部﹞周書曰無或譸張爲幻﹝無逸文釋訓曰侜張誑也毛詩作侜張他"},
{"n":"97-3","t":"書或作侏張或作輈張皆本無正字以雙聲爲形容語此偁譸張訓誑不訓詶是亦假借之理也﹞\n【詶】詛也﹝玉篇云説文職又切詛也元應六引曰祝今作呪説文作詶詛也之授切今各本作譸也乃因俗用詶爲酬應字市流切不欲釋以詛遂改之耳詶訓以言荅之而詶詛作呪此古今之變也若經典則通用祝不用詶左傳雖其善祝豈能勝億兆人之詛此祝詛分言也大雅矦作矦祝傳云作祝祖也此祝讀呪祝詛不分也﹞从言州聲﹝三部﹞\n【詛】詶也从言且聲﹝荘助切五部﹞\n【䛆】詶也﹝祝？字亦作䄂葢與䛆一字也﹞从言由聲﹝直又切三部﹞\n【誃】離别也﹝釋言曰斯誃離也郭云誃見詩今毛詩未見誃字疑析薪扡矣容有作誃者别兵列切﹞从言多聲﹝尺氏切古音在十七部﹞讀若論語跢予之足﹝泰伯篇云啓予足啓予手鄭云啓開也跢當是啓誤或曰當作哆予之足哆猶開也﹞周景王作洛陽誃臺﹝東京賦曰於南則謻門曲榭薛曰謻門冰室門也水經注穀水篇曰洛陽諸宫名曰南宫"},
{"n":"98","t":"有謻臺臨照臺東京賦謻門即宣陽門也門內有宣陽冰室按謻臺葢謂謻門之臺也謻者誃之或體李善直移反周景王作大錢大鐘則其作誃臺也亦侈大之意釋宫連謂之簃郭云堂樓閣邊小屋今呼之簃廚連觀也鉉竹部新附有簃字按陸雲與兄書曰曹公所爲屋坼其謻堂不可壞直以斧斫之其字亦作謻爾雅之簃葢亦誃之異體﹞\n【誖】亂也从言孛聲﹝蒲没切十五部﹞\n【悖】誖或从心\n【𢨋】籒文誖从二或﹝㒳國相違舉戈相向亂之意也角部觱以爲聲﹞\n【䜌】亂也一曰治也﹝與爪部𤔔乙部亂音義皆同﹞一曰不絶也﹝别一義﹞从言絲﹝治絲易棼絲亦不絶故从絲會意呂員切十四部宋景公之名左傳作欒古今人表作兜欒宋世家作頭曼趙宋袐閣有宋公䜌餗鼎與竹書宋景公䜌合﹞\n【𤔭】古文䜌\n【誤】謬也﹝按謬當作繆古繆誤字從糸如綢繆相戾也大傳五者一物紕繆是謬訓狂者妄言與誤義隔﹞从言吳聲﹝五故切五部﹞\n【詿】誤也﹝詿謂有所挂牽而然也史記吳王濞傳詿亂天下漢書景帝詔曰吳王濞爲逆詿誤吏民﹞从言圭聲﹝古賣切十六部﹞\n【誒】可惡之䛐﹝䛐各本作辭誤今正䛐者意內而言外也韋孟詩勤唉厥生漢書唉作誒師古曰誒歎聲項羽本紀索隱曰唉歎恨發聲之䛐皆與許此義合﹞从言矣聲﹝許其切一部﹞一曰誒﹝逗﹞然﹝下當有也方言欸𧫦然也南楚凡言然者曰欸或曰𧫦口部曰唉？也廣雅欸𧫦然？也是則誒與欸唉音義皆同通用也﹞春秋傳曰誒誒岀岀﹝襄三十年文此證前一義也今傳作譆譆﹞\n【譆】痛也﹝當作痛聲左傳或叫于宋大廟曰譆譆岀岀鳥鳴于亳社如曰譆譆甲午宋大災按譆與熹同音故云痛聲﹞从言喜聲﹝火衣切按火衣廣韵作許其爲是一部﹞\n【詯】膽气滿聲在人上从言自聲﹝葢即元曲所用咱字﹞讀若反目相睞﹝荒內切十五部﹞\n【謧】謧詍﹝逗﹞多言也﹝玉篇云欺謾之言廣韵云弄言﹞从言离聲﹝呂之切按廣韵之作支爲是古音在十七部﹞\n【詍】多言也﹝與口部呭音義皆同﹞从言世聲﹝余制切十五部﹞詩曰無然詍詍﹝口部偁詩作呭呭此作詍詍葢四家之别也﹞\n【訾】訾訾﹝逗二字今補﹞不思稱意也﹝釋訓云翕翕訿訿莫供職也毛傳云潝潝然患其上訿訿然不思稱其上不思稱其上者謂不思報稱其上之恩也大雅傳云訿訿寙不供事也二傳辭異義同意者意內言外之意按禮記少儀注訾思也凡二見此别一義﹞从言此聲﹝將此切十五十六部按呰毁字古作呰與訾别後人混用﹞詩曰翕翕訿訿﹝小雅文﹞\n【䛬】往來言也一曰小兒未能正言也一曰祝也从言匋聲﹝大牢切古音在三部﹞\n【䛌】䛬或从包﹝匋聲包聲同在三部﹞\n【䛁】䛁䛁﹝逗﹞多語也从言冄聲﹝汝閻切七部﹞樂浪有䛁邯縣﹝地理志郡國志同孟康音男﹞\n【䜚】䜚誻﹝逗﹞語相及也﹝此依玉篇訂隶及也眔目相及也然則此從遝訓語相及無疑﹞从言遝聲﹝此形聲包會意他合切八部﹞\n【誻】䜚誻也﹝與曰部沓字音義皆同荀卿書愚者之言誻誻然而沸注誻誻多言也﹞从言沓聲﹝徒合切八部﹞\n【訮】諍語訮訮也﹝劉祥言事蒙遜曰汝聞劉裕入關敢研研然也斬之魏書作妍妍皆訮訮之同音也匡謬正俗所謂殿研即此﹞从言幵聲﹝呼堅切十二部﹞\n【讗】言壯皃一曰數相怒也从言巂聲讀若畫﹝呼麥切十六部﹞\n【訇】駭言聲﹝駭各本作騃依韵會訂此本義也引伸爲匉訇大聲﹞从言匀省聲﹝虎横切古音在十二部變爲圁字則西河郡圁陰圁陽皆音銀是也西京賦沸卉輧訇與鶤温門諭韵則人十三部今入耕韵非也﹞漢中西城有訇鄕﹝城俗本作域誤﹞又讀若玄﹝謂讀若匀矣其訇鄕則又讀若玄也﹞\n【𧥻】籒文不省\n【諞】便巧言也﹝諞便曡韵﹞从言扁聲﹝部田切十二部﹞周書曰𢧵𢧵善諞言﹝古文尚書秦誓文﹞諭語曰友諞侫﹝季氏篇文今作便﹞\n【𧭹】匹也﹝於曡"},
{"n":"99","t":"韵釋之﹞从言頻聲﹝符眞切十二部﹞\n【𧥣】扣也﹝扣叩古今字説文有敂無叩此扣當作敂﹞如求婦先𧥣叕之﹝此葢古語諭語我叩其㒳端而竭焉孔曰我則發事之始終以語之公羊傳吾爲子口隱矣何曰口猶口語發動也按猶口當作猶叩句絶﹞从言口﹝會意口者叩也﹞口亦聲﹝苦后切四部﹞\n【誽】言相誽司也﹝誽司猶刺探誽之言惹也司之言伺也﹞从言兒聲﹝女家切古音在十六部﹞\n【誂】相𧦝誘也﹝戰國策楚人有㒳妻人誂其長者長者詈之誂其少者少者許之史記吳王濞傳使中大夫應高誂膠西王按後人多用挑字﹞从言兆聲﹝徒了切二部﹞\n【譄】加也﹝加下曰語相譄加也按譄加誣三字互訓﹞从言曾聲﹝作滕切六部﹞\n【詄】忘也﹝廣雅誤也﹞从言失聲﹝徒結切十二部﹞\n【諅】忌也﹝廣韵七之曰謀也七志曰志也﹞从言其聲﹝渠記切一部﹞周書曰上不諅于凶德﹝多方文上今書作爾尚二字諅今書作忌按宋本説文篇韵皆作上不諅于凶德﹞\n【譀】誕也﹝東觀漢記曰雖誇譀猶令人熱按誕也當作誇也譀與誇互訓﹞从言敢聲﹝下闞切八部﹞\n【𧧴】俗譀从忘\n【誇】譀也从言夸聲﹝苦𤓰切古音在五部﹞\n【誕】䛐誕也﹝此三字葢有誤釋詁毛傳皆云誕大也﹞从言延聲﹝徒旱切十四部﹞\n【𧥡】籒文誕省正\n【䜕】譀也从言萬聲﹝莫話切十五部﹞\n【謔】戲也从言虐聲﹝虚約切古音在二部﹞詩曰善戲謔兮﹝衞風文﹞\n【詪】很戾也﹝廣韵難語皃﹞从言𥃩聲﹝乎𢡆切十三部﹞\n【訌】䜋也﹝大雅召旻傳曰訌潰也抑傳曰虹潰也虹者訌之假借字釋言虹潰也亦作訌郭云謂潰敗按許作䜋者許以䜋與潰同也詩彼童而角實虹小子天降罪罟蟊賊內訌皆謂禍由中岀與中止之義合﹞从言工聲﹝戸工切九部﹞詩曰蟊賊內訌\n【䜋】中止也﹝中止者自中而止猶云內亂魏都賦李注引説文䜋列中止也此依賦文"},
{"n":"99-2","t":"衍列字賦云齊被練而銛戈襲偏裻以䜋列非中止之訓也﹞从言貴聲﹝胡對切十五部﹞司馬法曰師多則民䜋﹝民各本作人今依廣韵所引﹞䜋止也﹝此以止與中止義别也凡偁經傳而又釋其義者皆必其義與字本義不同如堲讒説曰圛？席皆是﹞\n【𧬨】聲也﹝廣韵衆聲﹞从言歲聲﹝呼會切十五部﹞詩曰有𧬨其聲﹝毛詩雲漢有嘒其星毛曰嘒衆星皃此有𧬨其聲葢三家詩也如史所云赤氣亙天砰隱有聲是也或曰聲當是星之誤有𧬨其星如天官書天𡔷有音天狗有聲之類也﹞\n【諣】疾言也从言咼聲﹝呼卦切古音在十七部﹞\n【𧮓】譟也从言魋聲﹝杜回切十五部按許書無魋字大徐據此補入鬼部﹞\n【譟】擾也﹝手部曰擾煩也﹞从言喿聲﹝穌到切二部﹞\n【訆】大嘑也﹝與㗊部嘂口部叫音義皆同﹞从言丩聲﹝古弔切三部﹞春秋傳曰或訆于宋大廟﹝襄三十年文今傳作叫﹞\n【諕】號也从言虎﹝此與号部"},
{"n":"99-3","t":"號音義皆同口部唬從口虎亦讀若暠凡嘑號之聲虎爲冣猛故皆從虎會意乎刀切二部﹞\n【讙】譁也从言雚聲﹝呼官切十四部﹞\n【譁】讙也从言䔢聲﹝呼𤓰切古音在五部﹞\n【謣】妄言也从言雩聲﹝羽俱切五部﹞\n【𧪮】謣或从荂﹝玉篇云同譁﹞\n【譌】譌言也﹝疑當作僞言也唐風人之爲言定本作僞言箋云爲人爲善言以稱薦之欲使見進用也小雅民之訛言箋云訛僞也人以僞言相陷入按爲僞譌古同通用尚書南譌周禮注漢書皆作南僞﹞从言爲聲﹝五禾切十七部﹞詩曰民之譌言﹝今小雅作訛説文無訛有吪吪動也訛者俗字﹞\n【謬】狂者之妄言也﹝古差繆多用從糸之字與此謬義别﹞从言翏聲﹝靡幼切三部﹞\n【詤】夢言也﹝夕部曰夢不明也吕覽無由接而言見？高曰？讀爲誣妄之誣按讀？爲誣者正如亡無通用荒幠通用也﹞从言巟聲﹝呼光切十部﹞\n【謈】大嘑自冤也﹝冤各本作勉今依廣韵正東方朔傳舍人不勝痛呼"},
{"n":"100","t":"謈鄧展曰謈音𤓰瓝之瓝按自冤者自稱己冤枉也田蚡疾一身盡痛若有擊者謼服謝罪晉灼曰服音瓝關西俗謂得杖呼及小兒啼呼爲呼瓝然則謈亦作服作瓝也朔傳呼字亦音髐蚡傳謼字亦音火交反皆與下一字曡韵廣韵曰嗃謈大呼也是也謈古音讀如匏﹞从言㬥省聲﹝蒲角切古音在二部﹞\n【訬】訬﹝此複舉字刪之未盡者﹞擾也﹝手部曰擾烦也今俗語云炒？者當作此字﹞一曰訬獪﹝犬部獪狡獪也漢書曰江都輕訬吳都賦曰輕訬之客高注淮南曰訬輕利急疾也李善音眇﹞从言少聲﹝楚交切二部按此當爲前一義之音﹞讀若毚﹝此未詳葢緅亦作纔之比顧氏炎武曰毚當作㲋﹞\n【諆】欺也﹝諆欺曡韵小徐引漢書詆諆然漢書自作詆欺也﹞从言其聲﹝去其切一部﹞\n【譎】權詐也益梁曰謬欺天下曰譎﹝方言膠譎詐也涼州西南之閒曰膠自關而東西或曰譎或曰膠詐通語也按廣雅及爾雅釋文引方言皆有謬字此欺天下曰譎不可通當爲關東西曰譎﹞从言矞聲﹝古穴切十五部﹞\n【詐】欺也从言𠆦聲﹝測駕切古五部﹞\n【訏】詭譌也从言于聲﹝況于切五部﹞一曰訏𦎍﹝今字作吁嗟此别一義﹞齊楚謂信曰訏﹝按信當作大釋詁訏大也方言訏大也中齊西楚之閒曰訏許語本楊﹞\n【𧪘】嗞也﹝口部曰嗞𦎍也此云𦎍嗞也是爲異部互訓各本改作咨者淺人爲之耳謀事曰咨義不相涉﹞从言𢀩聲﹝子邪切古音在十七部﹞一曰痛惜﹝此與嗞𦎍義别﹞\n【讋】失气言﹝此與慴音義同此从言故釋之曰失气言東都賦陸讋水慄﹞一曰言不止也﹝言字各本無依玉篇補謂詍詍沓沓也﹞从言龖省聲傳毅讀若慴﹝之涉切七部﹞\n【𧮩】籒文讋不省\n【謵】言謵讋也﹝疑上文失气言之上當有謵讋二字曡韵字也﹞从言習聲﹝秦入切七部﹞\n【䛩】相毁也从言亞聲﹝宛古切五部﹞一曰畏䛩﹝此與惡惡之惡略同﹞\n【䜐】相毁也从言隋聲﹝雖遂切古音在十七部篇韵皆虚規切﹞\n【𧮑】嗑也﹝口部曰嗑多言也玉篇曰𧮑𧪞多言也𧮑𧪞即𧮑嗑﹞从言闒聲﹝徒盍切八部﹞\n【詾】訟也﹝訟各本譌説今依篇韵及六書故所據唐本正爾雅釋言小雅魯頌傳箋皆云訩訟也按下文糸之云訟爭也説文之通例如是﹞从言匈聲﹝許容切九部﹞\n【訩】或省﹝今詩如是作﹞\n【𧧗】詾或从兇\n【訟】爭也﹝公言之也漢書吕后紀未敢訟言誅之鄧展曰訟言公言也﹞从言公聲﹝此形聲包會意似用切九部﹞一曰歌訟﹝訟頌古今字古作訟後人假頌皃字爲之﹞\n【䛦】古文訟﹝从谷聲﹞\n【謓】恚也﹝今人用嗔古用謓﹞从言眞聲﹝昌眞切十二部﹞賈侍中説謓𥬇﹝别一義﹞一曰讀若振\n【讘】多言也从言聶聲﹝之涉切七部﹞河東有狐讘縣﹝見地理志按史漢表皆有瓡讘矦徐廣小顏瓡皆音狐考漢志北海有瓡縣小顏云瓡即執字疑瓡讘二字曡韵瓡當從爪作瓡執之或體不音狐漢志説文作狐讘皆譌字也﹞\n【訶】大言而怒也从言可聲﹝虎何切十七部﹞\n【䛗】訐也﹝訐或作許誤﹞从言臣聲讀若指﹝臣聲而讀若指十二十五部合音也職雉切﹞\n【訐】面相厈罪告訐也﹝依韵會訂論語惡訐以爲直者﹞从言干聲﹝居謁切十五部﹞\n【訴】告也从言㡿聲﹝桑故切五部凡從㡿之字隷變爲厈俗又譌斥﹞論語曰訴子路於季孫﹝憲問篇文﹞\n【𧪜】𧩯或从言朔\n【愬】𧩯或从朔心﹝今論語作此﹞\n【譖】愬也﹝論語𧮂愬析言之此統言之﹞从言㬱聲﹝莊蔭切七部﹞\n【讒】𧮂也从言毚聲﹝士咸切八部﹞\n【譴】謫問也从言遣聲﹝去戰切十四部﹞\n【謫】罰也从言啻聲﹝陟革切十六部﹞\n【諯】數也﹝謂數責也今音讀上聲﹞一曰相讓也﹝相責讓二義亦略同耳﹞从言耑聲讀若專﹝尺絹切十四部﹞\n【讓】相責讓﹝經傳多以爲謙攘字﹞从言襄聲﹝人漾切十部﹞\n【譙】嬈譊也﹝嬈擾戲弄也譊恚嘑也方言譙讓也齊楚宋衞荆陳之閒曰譙自關而西秦晉之閒凡言相責讓曰譙讓﹞从言焦聲讀若嚼﹝才肖切二部﹞\n【誚】古文譙从肖周書曰亦未敢誚公﹝漢人作譙壁中作誚實一字也金縢文﹞\n【𧧒】數諫也﹝謂數其失而諫之凡譏刺字當用此﹞从言朿聲﹝七賜切十六部﹞\n【誶】讓也﹝釋詁毛傳皆云誶告也許云讓也釋詁毛傳泛言之許專言之也﹞从言卒聲﹝雖遂切十五部﹞國語曰誶申胥﹝吳語文韋曰誶告讓也今國語毛詩爾雅及他書誶皆譌訊皆由轉寫形近而誤﹞\n【詰】問也从言吉聲﹝去吉切十二部﹞\n【𧭅】責望也﹝太玄宼⿰言𦣠其戸范曰⿰言𦣠責也按朢之古文作𦣠故𧭅之古文亦作⿰言𦣠﹞从言朢聲﹝巫放切十部﹞\n【詭】責也﹝漢書況自詭滅賊孔融表云昔賈誼求試屬國詭係單于﹞从言危聲﹝過委切十六部今人爲詭詐字﹞\n【證】告也从言登聲﹝諸應切六部今"},
{"n":"101-1","t":"人爲證驗字﹞\n【詘】詰詘也﹝二字雙聲屈曲之意﹞一曰屈襞﹝此謂衣襞積見衣部﹞从言岀聲﹝區勿切十五部﹞\n【誳】詘或从屈\n【䛄】尉也﹝尉各本作慰而集韵類篇及葉石君抄本説文皆作尉則知大徐本作尉也火部曰尉者從上案下也䛄訓尉未得其證攷毛詩凱風傳慰安也車舝傳曰慰怨也二傳不同車舝傳一本作尉安也陸氏德明從怨謂作安乃馬融義今按此毛詩及傳正當作尉䛄也爲許所本後人以易識之字易之耳䛄者以善言案其心如火申繒然䛄尉雙聲﹞从言夗聲﹝於願切十四部﹞\n【詗】知処告言之﹝史漢淮南傳王愛陵多予金錢爲中詗長安孟康曰詗音偵西方人以反閒爲偵王使其女爲偵於中也服䖍亦云偵伺之也如淳曰詗音朽政反按説文無偵字則從服孟説詗即偵是也﹞从言冋聲﹝朽正切十一部﹞\n【讂】流言也从言夐聲﹝火縣切十四部﹞\n【詆】訶也﹝鉉本苛也一曰訶也從言氐聲鍇本荷也從言氐聲一曰訶今按二本皆誤漢人訶多假荷爲之如周禮宮正比長注荷皆呼何反宋槧周禮及釋文可證淺人改爲苛此亦其比也不得其説乃訶荷竝存矣今依韵會刪正﹞从言氐聲﹝都禮切十五部﹞\n【誰】誰何也﹝三字爲句各本少誰字誤刪之也敦字下云一曰誰何也可證李善引有謂責問之也五字葢注家語六韜令我壘上誰何不絶賈誼書陳厲兵而誰何史記衞綰傳歲餘不誰何綰漢書作不孰何韋注國語彉弩注矢以誰何有單云誰者如五行志大誰卒易林無敢誰者楊雄箴閻樂矯搜戟者不誰耤田賦靡誰督而常勤有單云何者如廣雅何問也賈誼傳大譴大何﹞从言佳聲﹝示佳切十五部﹞\n【諽】飭也﹝作飾誤諽與悈音義同﹞从言革聲讀若戒﹝古覈切一部﹞一曰更也﹝諽與革音義同﹞\n【讕】抵讕也﹝抵各本作詆誤文三王傳王陽病抵讕置辭師古曰抵距也讕誣諱也文帝紀韋注曰謾抵讕也按抵讕猶今俗語云抵賴也﹞从言闌聲﹝洛于切十四部﹞\n【譋】讕或从閒\n【診】視也﹝倉公傳診脈視脈也從言者醫家先問而後切也﹞从言㐱聲﹝直刃切又之刃切十二部﹞\n【𧪷】悲聲也﹝斯析也澌水索也凡同聲多同義鍇曰今謂馬悲鳴爲嘶﹞从言斯省聲﹝先稽切十六部按釋詁鮮善也釋文曰本或作𧬊﹞\n【訧】罪也﹝邶風毛傳訧過也亦作郵釋言郵過也亦作尤孟子引詩畜君何尤﹞从言尤聲﹝羽求切古音在一部﹞周書曰報以庶訧﹝呂㓝文﹞\n【誅】討也﹝凡殺戮糾責皆是﹞从言朱聲﹝陟輸切四部﹞\n【討】治也﹝發其紛糾而治之曰討秦風傳曰蒙討羽也箋云蒙尨也討襍也畫襍羽之文於伐故曰尨伐據鄭所言則討者亂也治討曰討猶治亂曰亂也論語世叔討論之馬曰討治也學記古之學者比物醜類醜或作討凡言討論探討皆謂理其不齊者而齊之也﹞从言寸﹝寸法也或曰從肘省聲他晧切古音在三部﹞\n【諳】悉也﹝此與宷義同音近﹞从言音聲﹝烏含切七部元應書卷卄一云説文諳於禁切大聲也豈所據本異與﹞\n【讄】禱也絫功德㠯求福也﹝讄絫雙聲按讄施於生者以求福誄施於死者以作謚論語之讄曰字當從畾毛傳曰桑紀能誄字當從耒周禮六辭鄭司農注二字巳不分矣﹞論語云讄曰禱尒于上下神祇﹝述而篇文﹞从言畾聲﹝按本書無畾字靁從雨象形作此凡曰從畾聲者皆從靁省聲也力軌切十五部﹞\n【𧮢】讄或从纍﹝諭語釋文或云作𧮢﹞\n【謚】行之迹也﹝周書謚法解檀弓樂記表記注皆云謚者行之迹也謚迹曡韵﹞从言益聲﹝按各本作從言兮皿闕此後人妄改也攷元應書引説文謚行之迹也從言益聲五經文字曰謚説文也謚字林也字林以謚爲𥬇聲音呼益反廣韵曰諡説文作謚六書故曰唐本説文無諡但有謚行之迹也據此四者説文從言益無疑矣自呂忱改爲謚唐宋之閒又或改爲諡遂有改説文而依字林羼入謚笑皃於部末者然唐開成石經宋一代書版皆作謚不作諡知徐鉉之書不能易天下是非之公也近宗説文者不能攷知説文之舊如汲古閣刊經典依宋作謚矣而覆改爲諡可歎也今正諡爲謚而刪部末之謚𥬇皃學者可以撥雲霧而覩青天矣神至切古音在十六部﹞\n【誄】謚"},
{"n":"102-1","t":"也﹝當云所以爲謚也曾子問注曰誄絫也絫列生時行迹讀之以作謚﹞从言耒聲﹝力軌切十五部﹞\n【諱】忌也﹝鉉本諱誋也在誡誋二字之下淺人妄移也鍇本廁此是矣而忌作誋仍誤誋誡也忌憎惡也故諱與謚誄爲類﹞从言韋聲﹝許貴切十五部﹞\n【謑】謑詬﹝二字今補逗﹞恥也﹝漢書賈誼傳頑鈍亡恥奊詬亡節師古曰奊詬謂無志分也﹞从言奚聲﹝胡禮切十六部奚聲圭聲同部是以或作奊或作䜁也﹞\n【䜁】謑或从奊\n【詬】謑詬也﹝依全書例訂﹞从言后聲﹝呼宼切四部﹞\n【訽】詬或从句﹝后句同部﹞\n【諜】軍中反閒也﹝釋言閒俔也郭云左傳謂之諜今之細作也按左傳諜輅之諜告曰楚幕有烏皆是大史公書借爲牒札字﹞从言枼聲﹝徒叶切七部﹞\n【該】軍中約也﹝凡俗云當該者皆本此﹞从言亥聲﹝古哀切一部﹞讀若心中满該﹝該同餩飽息也詳口部噫下﹞\n【譯】傳四夷之語者﹝依李善徐堅訂方言譯傳也王制曰東方曰寄南方曰象西方曰狄鞮北方曰譯﹞从言睪聲﹝羊昔切古音在五部﹞\n【訄】迫也﹝廣雅同﹞从言九聲讀又若𠀉﹝謂九聲則讀如鳩矣而又讀如𠀉也今俗謂逼迫人有所爲曰訄音正同𠀉廣韵巨鳩去鳩二切三部﹞\n【譶】疾言也从三言讀若沓﹝文𨕖琴賦紛？譶以流漫注？譶聲多也徒合切吳都賦？譶澩㺒交貿相競注引倉頡篇譶言不止也佇立切大徐引唐韵徒合切﹞\n文二百四十七﹝七宋本作五小徐作六於此可定謚字系後增今刪謚則二百四十六重三十二﹝毛本卅三小徐本卅四\n【誩】竸言也从二言﹝渠慶切古音在十部讀如彊﹞凡誩之屬皆从誩讀若竸\n【譱】吉也﹝口部曰吉譱也﹞从誩⺸此與義美同意﹝我部曰義與善同意羊部曰美與善同意按羊祥也故此三字從羊常衍切十四部﹞\n【𦎍】篆文从言﹝據此則譱爲古文可知矣此亦上部之例先古後篆也譱字今惟見於周禮他皆作善﹞\n【競】彊語也﹝競彊曡韵彊語謂相爭﹞从誩二人﹝從二人二言也渠慶切古音在十部讀如彊﹞一曰逐也﹝别一義﹞\n【讟】痛怨也﹝方言讟謗也讟痛也二義相足﹞从誩𧶠聲﹝徒谷切三部﹞春秋傳曰民無怨讟﹝左傳昭元年曰民無謗讟八年曰怨讟動於民疑相涉而誤﹞\n文四　重一\n【音】聲生於心有節於外謂之音﹝十一字一句各本聲下衍也字樂記曰聲成文謂之音﹞宫商角徵羽聲也﹝宋本無也﹞絲竹金石匏土革木音也从言含一﹝有節之意也於今切七部﹞凡音之屬皆从音\n【響】聲也﹝渾言之也天文志曰鄕之應聲析言之也鄕者假借字按玉篇曰響應聲也﹞从音鄕聲﹝許㒳切十部﹞\n【韽】下徹聲﹝周禮．典同曰微聲韽此葢賈侍中周官解故説杜子春鄭康成説各異﹞从音酓聲﹝恩甘切古音在七部﹞\n【韶】虞舜樂也﹝樂記曰韶繼也公羊疏引宋鈞注樂説云簫之言肅舜時民樂其肅敬而紹堯道故謂之簫韶按韶字葢舜時始製﹞書曰﹝書上當有虞字誤衍於上句﹞簫韶九成鳳皇來儀﹝咎繇謨文﹞从音召聲﹝市招切二部或作招周禮作㲈皆假借﹞\n【章】樂竟爲一章﹝歌所止曰章﹞从音十﹝會意諸良切十部﹞十數之終也﹝説從十之意﹞\n【竟】樂曲盡爲竟﹝曲之所止也引伸之凡事之所止土地之所止皆曰竟毛傳曰疆竟也俗别製境字非﹞从音儿﹝此猶章從音十會意儿在人下猶十爲數終也故竟不入儿部居慶切古音在十部讀如疆﹞\n文六\n【䇂】辠也﹝辠犯法也﹞从干二﹝會意﹞二古文上字﹝干上是犯法也﹞凡䇂之屬皆从䇂讀若愆﹝去虔切十四部廣韵曰䇂古文愆﹞張林説\n【童】男有辠曰奴奴曰童女曰妾﹝女部曰奴婢皆古之辠人也偁周禮其奴男子入于辠隷女子入于春稾﹞从䇂重省聲﹝徒紅切九部今人童僕字作僮以此爲僮子字葢經典皆漢以後所改﹞\n【𥪽】籒文童中與竊中同从廿﹝句﹞廿﹝逗﹞㠯爲古文疾字﹝當作古文以爲疾字廿本二十幷也古文假爲疾字此亦不同音之假借也竊字下曰廿古文疾則不言以爲童從疾者亦取有辠之意﹞\n【妾】有辠女子給事之得接於君者﹝十二字一句妾接曡韵有罪女子給事若周禮女酒女漿女籩女醢女醯女監女幂女祝女史內司服女御縫人女御女工女春抌女饎女稾各若干人各有奚若干人是也鄭注女酒女奴曉酒者古者從坐男女𣳚入縣官爲奴其少才知以爲奚今之侍史官婢或曰奚宦"},
{"n":"103-2","t":"女云得接於君者如內司服縫人皆有女御鄭云有女御者以衣服進或當於王廣其禮使無色過是也奚女部作㜎﹞从䇂女﹝䇂女者有罪之女也七接切八部﹞春秋傳云女爲人妾﹝傳字今補左傳僖十七年卜招父曰男爲人臣女爲人妾越王句踐亦云身請爲臣妻請爲妾﹞妾﹝逗﹞不娉也﹝此釋左傳妾字之義别於上文有罪女子之得接者也內則曰聘則爲妻奔則爲妾不必有罪故云爾此與釋尚書？席曰圛一例﹞\n文三　重一\n【丵】叢生艸也象丵嶽相並岀也﹝謂此象形字也丵嶽曡韵字或作？嶽吳語不經見者謂丵嶽﹞凡丵之屬皆从丵讀若浞﹝士角切三部﹞\n【業】大版也﹝見釋器﹞所㠯飾縣鐘𡔷捷業如鋸齒㠯白畫之﹝周頌傳曰業大版也所以設栒爲縣也捷業如鋸齒或曰畫之植者爲虡横者爲栒大雅箋云虡也栒也所以縣鐘𡔷也設大版於上刻畫以爲飾按栒以縣鐘𡔷業以覆栒爲飾其形刻之捷業然如鋸齒又以白畫之分明可觀故此大版名曰業業之爲言？也許説本毛毛傳或曰畫之或曰二字乃以白二字之譌未有正其誤者凡程功積事言業者如版上之刻往往可計數也﹞象其鉏鋙相承也从丵﹝鉏鋙相承謂捷業如鋸齒也象之故從丵﹞从巾巾象版﹝巾版皆方正丵巾會意也魚怯切八部俗作㸣﹞詩曰巨業維樅﹝大雅文今詩作？上林賦虡作鉅許作巨葢三家詩巨與鉅同也墨子貴義曰鉅者白也黔者黑也鉅業者葢謂以白畫之與﹞\n【𤑽】古文業﹝字形未詳其意﹞\n【叢】聚也﹝於曡韵得之﹞从丵取聲﹝徂紅切按古音在四部左傳僖三十年取訾婁公羊作鄒亦作叢﹞\n【𡭊】？無方也﹝聘禮注曰對荅問也按對荅古通用云？無方者所謂善待問者如撞鐘叩以大者則大鳴叩以小者則小鳴也無方故從丵口﹞从丵口从寸﹝寸法度也"},
{"n":"104","t":"丵口而一歸於法度也都隊切十五部﹞\n【對】𡭊或从士漢文帝㠯爲責對而面言﹝依廣韵訂﹞多非誠對故去其口㠯從士也﹝鍇曰士事也取事實也按篇韵皆作土未知孰是趙氏明誠曰據古鐘鼎皆作對是漢文亦從古耳非？更也﹞\n文四　重二\n【菐】瀆菐也﹝瀆菐曡韵字瀆煩瀆也菐如孟子書之僕僕趙云煩猥皃﹞从丵从𠬞﹝竦手也音邛﹞𠬞亦聲﹝蒲沃切三部﹞凡？之屬皆从？\n【僕】給事者﹝周禮注曰僕侍御於尊者之名然則大僕戎僕以及易之童僕詩之臣僕左傳人有十等僕第九臺第十皆是大雅景命有僕毛傳僕附也是其引伸之義也大雅芃芃棫樸毛曰樸枹木也考工記樸屬此皆取附箸之義字當作僕方言作㯷﹞从人菐﹝人之供煩辱者也﹞菐亦聲﹝蒲沃切三部﹞\n【䑑】古文从臣\n【𠔯】賦事"},
{"n":"104-1","t":"也﹝賦者布也魯語曰社而賦事蒸而獻功﹞从菐八﹝以煩辱之事分責者之人也﹞八﹝逗﹞分之也﹝釋從八之意﹞八亦聲讀若頒﹝按八古音如必平聲如賔在十二部音轉乃入十三部讀如頒者如頒首之頒也再轉入十四部讀布還切矣﹞一曰讀若非﹝周禮匪頒之式先鄭云匪分也凡從非之字皆有分背之意讀頒又讀非者十三十四部與十五部合韵之理玉篇敷尾切﹞\n文三　重一\n【𠬞】竦手也﹝竦敬也﹞从𠂇又﹝按此字謂竦其㒳手以有所奉也故下云奉承也手部曰承奉也受也五經文字其恭反九經字㨾音邛廣韵引説文居竦切以菐從？聲求之古音在三部﹞凡廾之屬皆从廾\n【𢪒】楊雄説𠬞从㒳手﹝葢訓纂篇如此作古文？從二手此以古文？爲𠬞也﹞\n【奉】承也﹝手部曰承奉也受也﹞从手廾﹝從手𠂇又雙引也﹞丰聲﹝扶隴切九部﹞\n【丞】翊也﹝翊當作翼俗書以翊爲翼翼猶輔也哀十八年左傳曰使帥師而行請承杜曰承佐也承者丞之假借文王世子引記曰虞夏商周有師保有疑丞百官公卿表丞相應劭曰丞者承也相者助也按漢凡官多有丞者皆以輔之﹞从廾从卪从山﹝四字當作從？二字山部曰？高山之節﹞山高﹝逗山高謂？也﹞奉承之義﹝義當作意字之誤也凡高者在上必竦手以承之丞承曡韵署陵切六部﹞\n【奐】取奐也﹝未聞﹞一曰大也﹝大雅伴奐爾游矣毛曰伴奐廣大有文章也檀弓美哉輪焉美哉奐焉注輪輪囷言高大奐言衆多﹞从廾夐省聲﹝鉉本去聲字而爲之説不知古音故也呼貫切十四部﹞\n【弇】葢也﹝釋言曰弇同也弇葢也此與奄覆也音義同釋器曰圜弇上謂之鼒謂斂其上不全葢也周禮説鐘弇聲鬰弇謂中央寛也﹞从廾合聲﹝廾合鍇誤倒古南切又一儉切七部皿部有盫字葢弇之别體後人所增也﹞\n【𢍔】﹝依玉篇類篇作毛刻初印本同﹞古文弇\n【𢍰】引繒也﹝篇韵此字皆作睪非也睪與𢍰"},
{"n":"104-3","t":"不得合爲一字各本引給也不可通惟廣韵作引繪皃似是隨唐相傳説文古本引繒而長之葢作僞之事與斁解也殬敗也音義相通或曰當作引紿紿絲勞也﹞从廾睪聲﹝羊益切古音在五部﹞\n【𢍁】舉也从廾由聲﹝各本作由聲誤或從鬼頭之？亦非也此從東楚名缶之由故左傳作？今左作惎糸部？從？聲或字作綦由聲其聲皆在一部也﹞春秋傳曰晉人或以廣隊楚人？之﹝左傳宣十二年文今傳？作惎﹞黃顥説廣車陷楚人爲舉之﹝此許偁古本古説杜本作惎云惎教也﹞杜林㠯爲麒麟字﹝謂杜伯山謂？爲麒字也廣韵七志曰？説文音其是也葢蒼頡訓纂蒼頡故二篇中語？可作綦則麒可作？其理一也麟當作麐﹞\n【异】舉也从廾㠯聲﹝羊吏切一部按篆從㠯隷作异不合疑篆隷皆從己而誤也﹞虞書曰﹝虞書當作唐書﹞嶽曰异哉﹝堯典文釋文曰鄭音異於其音求其義謂四嶽聞堯言驚愕而曰異哉也謂异爲異之假借也﹞\n【弄】玩也﹝玉部曰玩弄也小雅載弄之璋左傳曰弱不好弄又曰君以弄馬之故國語囗還弄吳國於股掌之上﹞从廾玉﹝盧貢切九部﹞\n【𢌻】㒳手盛也从廾圥聲﹝余六切三部廣韵曰説文音匊﹞\n【𢍏】摶飯也﹝𢍏摶曡韵曲禮母摶飯﹞从廾釆聲釆古文辨字﹝釆下云辨别也此云釆古文辨互相足﹞讀若書卷﹝俱劵切十四部﹞\n【𢌳】持弩拊﹝凡弓刀把処皆曰拊今攷工記弓人作柎从木﹞从廾肉聲﹝按肉聲故讀如逵逵古音同仇足部䟸頁部頯皆讀如仇也小徐云肉非聲大徐徑刪聲字誤矣古音在三部今渠追切﹞讀若逵\n【戒】警也﹝言部曰警戒也﹞从廾戈﹝會意居拜切十五部﹞持戈以戒不虞﹝説從戈之意﹞\n【兵】械也﹝械者器之緫名器曰兵用器之人亦曰兵下文云從廾持斤則製字兵與戒同意也﹞从廾持斤幷力之皃﹝補明切古音在十部﹞\n【𠉔】古文兵从人廾干﹝干與斤皆兵器﹞\n【𠬿】籒文兵\n【龏】愨也﹝心部曰愨謹也此與心部恭音義同﹞从廾龍聲﹝紀庸切九部按紀庸似從廾得聲未詳﹞\n【弈】圍棊也从廾亦聲﹝羊益切古音在五部﹞論語曰不有博弈者乎﹝陽貨篇文博説文作簙﹞\n【具】共置也﹝共供古今字當從人部作供﹞从廾貝省﹝會意其遇切古音在四部﹞古㠯貝爲貨﹝説從貝之意﹞\n文十七　重四\n【𠬜】引也﹝上林賦仰𠬜橑而椚天晉灼曰𠬜古攀字按今字皆用攀則𠬜爲古字𠬜亦小篆也﹞从反𠬞﹝象引物於外普班切十四部﹞凡𠬜之屬皆从𠬜\n【𢸅】𠬜或从手从樊﹝樊聲也今作攀公羊傳作扳﹞\n【樊】驇不行也﹝驇各本譌驇馬部曰驇馬重皃驇不行沈滯不行也毛詩折桺樊圃借爲棥字荘子澤雉畜乎樊中樊籠也亦是不行意﹞从𠬜棥﹝會意﹞棥亦聲﹝附袁切十四部﹞\n【奱】樊也﹝此與手部攣音義皆同玉篇云攀變也﹞从𠬜䜌聲﹝吕貟切十四部﹞\n文三　重一\n【共】同也从廿廾﹝廿二十幷也二十人皆竦手是爲同也渠用切九部周禮尚書供給供奉字皆借共字爲之衞包盡改尚書之共爲恭非也釋詁供歭共具也郭云皆謂備具此古以共爲供之理也尚書毛詩史記恭敬字皆作恭不作共漢石經之存者無逸一篇中徽柔懿共惟正之共皆作共嚴恭寅畏作恭此可以知古之字例矣毛詩溫溫恭人敬恭明祀溫恭朝夕皆不作共靖共爾位箋云共具也則非恭字也虔共爾位箋云古之恭字或作共云或則僅見之事也史記恭敬字亦無作共者﹞凡共之屬皆从共\n【𦱹】古文共﹝體從小徐本按𦱹有順從之象癸有睽異之象古文四聲韵引説文誤以癸爲共﹞\n【龔】給也﹝糸部曰給相足也此與人部供音義同今供行而龔廢矣尚書甘誓牧誓龔行天之罰謂奉行也漢魏晉唐引此無不作"},
{"n":"105-3","t":"龔與供給義相近衞包作恭非也秦和鐘銘龔夤天命言奉敬天命也﹞从共龍聲﹝俱容切九部按俱容於共得聲未詳﹞\n文二　重一\n【異】分也﹝分之則有彼此之異﹞从廾畀畀予也﹝竦手而予人則離異矣羊吏切一部﹞凡異之屬皆从異\n【戴】分物得增益曰戴﹝釋訓曰蓁蓁孽孽戴也毛傳云蓁蓁至盛皃孽孽盛飾是皆謂加多也引伸之凡加於上皆曰戴如土山戴石曰崔嵬石山戴土曰？是也又與載通用言其上曰戴言其下曰載也釋山或本石載土謂之崔嵬土載石爲砠謂石載於土土載於石則與毛傳不異也周頌載弁俅俅月令載青旗皆同戴﹞从異𢦒聲﹝都代切一部﹞\n【𢎑】籒文戴﹝弋聲？聲同在一部葢非从戈也﹞\n文二　重一\n【舁】共舉也从臼廾﹝謂有叉手者有竦手者皆共舉之人也共舉則或休息更畨故有叉手者﹞凡舁之屬皆从舁讀若余﹝以諸切五部﹞\n【𢍱】𦫵高也﹝𦫵之言登也此與辵部遷？音義同﹞从舁囟聲﹝囟音信䙴音遷合音也七然切十四部﹞\n【𠨧】𢍱或从卪﹝卪謂所登之階級也郊祀志湯伐桀欲䙴夏社不可地理志春秋經曰衞？于帝𠀉﹞\n【𢍹】古文𢍱\n【與】黨與也﹝黨當作攩攩朋群也與當作与与賜予也﹞从舁与﹝會意共舉而与之也舁与皆亦聲余吕切五部﹞\n【𢌱】古文與\n【興】起也﹝廣韵曰盛也舉也善也周禮六詩曰比曰興興者託事於物按古無平去之别也﹞从舁同﹝會意﹞同﹝逗此字補﹞同力也﹝說從同之意虛陵切六部﹞\n文四　重三\n【𦥑】叉手也﹝又部曰叉手指相錯也此云叉手者謂手指正相向也﹞从？彐﹝此亦從𠂇又而變之也居玉切三部﹞凡臼之屬皆从臼\n【𦥺】身中也象人𦥺自臼之形从臼﹝按各本篆作？從臼下有交省聲三字淺人所妄改也今依玉篇九經字㨾訂顧氏唐氏所據說文未誤也漢地理志北地大？縣注一遥反上黨沾縣大？谷淸漳水所岀説文水經注作大要谷今志誤爲黽字矣上象人首下象人足中象人𦝫而自臼持之故從臼必從臼者象形猶未顯人多護惜其𦝫故也於消切二部﹞\n【𡢗】古文𦥺﹝按今人變爲要以爲要約𥳑要字於消於𥬇切﹞\n文二　重一\n【䢅】早昧爽也﹝日部曰早䢅也昧爽旦明也文王世子注曰早昧爽擊𡔷以召衆亦三字絫言之左傳僖五年正義解説文謂夜將旦雞鳴時也﹞从臼辰﹝會意﹞辰﹝逗﹞時也辰亦聲﹝食鄰切十二部﹞？夕爲？臼辰爲䢅皆同意﹝聖人以文字教天下之勤﹞凡䢅之屬皆从䢅\n【䢉】耕人也﹝各本無人字今依元應書卷十一補食貨志四民有業闢土植穀曰農洪範次三日農用八政鄭云農讀爲醲易其字也某氏因訓農爲厚矣﹞从䢅﹝庶人明而動晦而休故從䢅﹞囟聲﹝鍇曰當從凶乃得聲玉裁按此囱聲之誤囱者明也﹞\n【𨑋】籒文農从林\n【𦦥】古文農\n【辳】亦古文農﹝小徐從艸大徐從林夏竦曰？見古尚書﹞\n文二　重三\n【爨】齊謂炊爨﹝各本謂下衍之字今正火部曰炊爨也然則二字互相訓孟子趙注曰爨炊也齊謂炊爨者齊人謂炊曰爨古言謂則不言曰如毛傳婦人謂嫁歸是也特牲少牢禮注皆曰爨竈也此因爨必於竈故謂竈爲爨禮器燔柴於爨同楚茨傳曰爨饔爨廩爨也此謂竈又曰踖踖爨竈有容也此謂炊﹞？象持甑﹝中似甑臼持之今本？譌臼﹞冖爲竈口？推林內火﹝林柴也內同納﹞凡爨之屬皆从爨﹝七亂切十四部﹞\n【𤏷】籒文爨省﹝然則爨本古文也﹞\n【𦦝】所㠯枝鬲者从爨省鬲省﹝渠容切九部﹞\n【釁】血祭也﹝周禮大祝注云隋釁謂薦血也凡血祭曰釁孟子梁惠王趙注曰新鑄鐘殺牲以血塗其釁郤因以祭之曰釁漢書高帝紀釁𡔷應劭曰釁祭也殺牲以血塗𡔷釁呼爲釁呼同罅按凡言釁廟釁鐘釁𡔷釁寶鎭寶器釁龜策釁宗廟名器皆同以血塗之因薦而祭之也凡坼罅謂之釁方言作璺音問以血血其坼罅亦曰釁樂記作衅﹞象祭也从爨省﹝祭亦血塗之故從爨省爨者也﹞从酉酉所㠯祭也﹝酉者酒之省﹞从分﹝取血布散之意﹞分亦聲﹝分聲故釁或爲薰如齊語三釁三浴或爲三薰吕覽湯得伊尹釁以犧豭風俗通作熏以萑葦漢書豫讓釁面吞炭顏云釁熏也皆是也釁又讀爲徽如周禮女巫鬯人注先鄭説是也分聲讀徽此即煇旂人微韵之比古音十三部"},
{"n":"107","t":"在問韵今韵虛振切非也﹞\n文三　重一説文解字第三篇上\n嘉興受業沈濤校字\n"}
]