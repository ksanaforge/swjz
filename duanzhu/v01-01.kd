[
{"n":"","t":"﻿\n\n"},
{"n":"1","t":"\n說文解字第一篇上\n金壇段玉裁注\n【一】惟初大極道立於一造分天地化成萬物﹝漢書曰元元本本數始於一﹞凡一之屬皆从一﹝一之形於六書爲指事凡云凡某之屬皆从某者自序所謂分別部居不相襍廁也爾雅方言所以發明轉注假借倉頡訓纂滂熹及凡將急就元尚飛龍聖皇諸篇僅以四言七言成文皆不言字形原委以字形爲書俾學者因形以考音與義實始於許功莫大焉於悉切古音第十二部○凡注言一部二部以至十七部者謂古韵也玉裁作六書音均表識古韵凡十七部自倉頡造字時至唐虞三代秦漢以及許叔重造說文曰某聲曰讀若某者皆條理合一不紊故既用徐鉉切音矣而又某字志之曰古音第幾部又恐學者未見六書音均之書不知其所謂乃於說文十五篇之後附六書音均表五篇俾形聲相表裏因耑推究於古形"},
{"n":"1-1","t":"古音古義可互求焉﹞\n【弌】古文一﹝凡言古文者謂倉頡所作古文也此書法後王尊漢制以小篆爲質而兼錄古文籒文所謂今敘篆文合以古籒也小篆之於古籒或仍之或省改之仍者十之八九省改者十之一二而已仍則小篆皆古籒也故不更出古籒省改則古籒非小篆也故更出之一二三之本古文明矣何以更出弌弍弎也葢所謂即古文而異者當謂之古文奇字﹞\n【元】始也﹝見爾雅．釋詁九家易曰元者氣之始也﹞从一兀聲﹝徐氏鍇云不當有聲字以髡从兀聲䡇从元聲例之徐說非古音元兀相爲平入也凡言从某某聲者謂於六書爲形聲也凡文字有義有形有音爾雅已下義書也聲類已下音書也說文形書也凡篆一字先訓其義若始也顚也是次釋其形若从某某聲是次釋其音若某聲及讀若某是合三者以完一篆故曰形書也愚袁切古音第十四部﹞\n【天】顚也﹝此以同部曡韵爲訓也凡門聞也戸護也尾微也髮拔也皆此例凡言元始也天顚也丕大也吏治人者也皆於六書爲轉注而微有差別元始可互言之天顚不可倒言之葢求義則轉移皆是"},
{"n":"1-2","t":"舉物則定名難假然其爲訓詁則一也顚者人之頂也以爲凡高之偁始者女之初也以爲凡起之偁然則天亦可爲凡顚之偁臣於君子於父妻於夫民於食皆曰天是也﹞至高無上从一大﹝至高無上是其大無有二也故从一大於六書爲㑹意凡㑹意合二字以成語如一大人言止戈皆是他前切十二部﹞\n【丕】大也﹝見釋詁﹞从一不聲﹝敷悲切古音在第一部鋪怡切丕與不音同故古多用不爲丕如不顯即丕顯之類於六書爲假借凡假借必同部同音○丕隷書中直引長故云丕之字不十漢石經作&swjzzr-00001;可證非與丕殊字也﹞\n【吏】治人者也﹝治與吏同在第一部此亦以同部曡韵爲訓也﹞从一从史﹝此亦㑹意也天下曰从一大此不曰从一史者吏必以一爲體以史爲用一與史二事故異其詞也史者記事者也﹞史亦聲﹝凡言亦聲者㑹意兼形聲也凡字有用六書之一者有兼六書之二者力置切一部﹞\n文五重一﹝此葢許所記也每部記之以得其凡若干字也凡部之先後以形之相近爲次凡每部中字之先後以義之相引爲次顏氏家訓所謂櫽栝有條例也說文每部自首至尾次弟井井如一篇文字如一而元元始也始而後有天天莫大焉故次以丕而吏之从一終焉是也雍熙校刊部首某字說解爲大字已下說解皆爲夾行小字絕非舊式\n【𠄞】高也此古文丄﹝古文上作𠄞故帝下㫄下示下皆云从古文上可以證古文本作𠄞篆作丄各本誤以丄爲古文則不得不改篆文之上爲上而用上爲部首使下文从𠄞之字皆無所統示次於𠄞之恉亦晦矣今正丄爲𠄞上爲丄觀者勿疑怪可也凡說文一書以小篆爲質必先舉小篆後言古文作某此獨先舉古文後言小篆作某變例也以其屬皆从古文上不从小篆上故出變例而別白言之﹞𢫾事也﹝凡𢫾事之文絕少故顯白言之不於一下言之者一之爲𢫾事不待言也象形者實有其物日月是也𢫾事者不泥其物而言其事丄丅是也天地爲形天在上地在下地在上天在下則皆爲事﹞凡𠄞之屬皆从𠄞﹝時掌時亮二切古音第十部﹞\n【丄】篆文上﹝謂李斯小篆也今各本篆作上後人所改﹞\n【帝】諦也﹝見春秋元命苞春秋運斗樞毛詩故訓傳曰審諦如帝﹞王天下之號从𠄞𢂇聲﹝都計切古音第十六部﹞\n【𢂇】古文帝古文諸丄字皆从一篆文皆从𠄞𠄞古文上字﹝古文从一小篆从古文上者古今體異必云𠄞古上字者明非𠄞字也徐鍇曰古文上兩畫上短下長一二之二則兩畫齊等﹞䇂﹝俗本䇂下有言非也言从䇂舉䇂可以包言﹞示辰龍童音⿳立田十皆从古文上﹝古文示作⿱一巛古文禮作𠃞古文辰作𠨷此古文从一小篆从𠄞之證然則古文以一爲二六書之假借也﹞\n【旁】溥也﹝司馬相如封禪文曰㫄魄四塞張揖曰㫄衍也廣雅曰㫄大也按㫄讀如𣶢與溥雙聲後人訓側其義偏矣﹞从𠄞闕﹝闕謂从&swjzzr-00005;之說未聞也李陽冰曰&swjzzr-00005;象㫄達之形也按自序云其於所不知葢闕如也凡言闕者或謂形或謂音或謂義分別讀之﹞方聲﹝凡徐氏鉉鍇𠄞本不同各从其長者如此處鍇作方聲闕闕字在方聲下於未聞从&swjzzr-00005;之說不瞭故不从之是也後不悉注步光切十部﹞\n【𣃟】古文㫄﹝以許說推之亦小篆从二古文从一也﹞\n【𣃙】亦古文㫄﹝李斯改一爲二則爲小篆﹞\n【雱】籒文﹝詩雨雪其雱故訓傳曰雱盛皃即此字也籒文从雨衆多如雨意也毛云盛與許云溥正合今人不知㫄雱同字音讀各殊古形古音古義皆廢矣﹞\n【𠄟】底也﹝底當作氐广部曰底者山凥也一曰下也許氏解字多用轉注轉注者互訓也底云下也故下云底也此之謂轉注全書皆當以此求之抑此底字當作氐广部一曰下也四字疑後人所綴何者？許書無低字日部昏下曰从氐省氐者下也正與此下者氐也爲轉注上高也下氐也高氐亦正相反相對今本氐篆解云至也亦當本作下也如是正之乃見許氏發揮轉注之恉有好學深思者當能心知其意也﹞从反𠄞爲𠄟﹝有物在一之下也此古文下本如此如𨳌字從古文下是也後人改𠄟爲丅謂之古文則不得不改丅爲下謂之小篆文矣胡雅胡駕二切古音在第五部﹞\n【丅】篆文下﹝今各本篆文作下後人所改﹞\n\n文四重六\n【示】天𠂹象見吉凶﹝見周易．𣪠辭﹞所㠯示人也从二﹝古文上﹞三𠂹﹝謂川﹞日月星也觀乎天文㠯察時變﹝見周易．賁彖傳﹞示神事也﹝言天縣象箸明以示人聖人因以神道設敎﹞凡示之屬皆从示﹝神至切古音第十五部中庸小雅以示爲寘﹞\n【𥘅】古文示﹝所謂古文諸丄字皆从一也﹞\n【祜】上諱﹝言上諱者五禾部秀漢世祖名也艸部莊顯宗名也火部炟肅宗名也戈部肈孝和帝名也祜恭宗名也殤帝名隆不與焉伏矦古今注曰隆之字曰盛亦當言上諱明矣而五經異義云漢幼小諸帝皆不廟祭而祭於陵既不廟祭矣則不諱可知此許沖奏上時於隆字不曰上諱所由也諱止於世祖者記曰既卒哭宰夫執木鐸以徇於宫曰舍故而諱新故謂高祖祖之父當遷者杜預亦言自父至高祖皆不敢厈言計許君卒於恭宗已後自恭宗至世祖適五世世祖已上雖高帝不諱葢漢制也此書之例當是不書其字但書上諱二字書其字則非諱也今本有篆文者後人補之不書故其詁訓形聲俱不言假令補之則曰祜福也从示古聲祜訓福則當與祿禠等爲類而列於首者尊君也古音第五部﹞\n【禮】𡳐也﹝見禮記．祭義周易．序卦傳𡳐足所依也引伸之凡所依皆曰𡳐此假借之法屨𡳐也禮𡳐也𡳐同而義不同﹞所㠯事神致福也从示从豐﹝禮有五經莫重於祭故禮字从示豐者行禮之器﹞豐亦聲﹝靈啓切十五部﹞\n【𠃞】古文禮\n【禧】禮吉也﹝行禮獲吉也釋詁曰禧福也﹞从示喜聲﹝許其切一部﹞\n【禛】㠯眞受福也从示眞聲﹝此亦當云从示从眞眞亦聲不言者省也聲與義同原故龤聲之偏㫄多與字義相近此㑹意形聲㒳兼之字致多也說文或偁其㑹意略其形聲或偁其形聲略其㑹意雖則渻文實欲互見不知此則聲與義隔又或如宋人字說衹有㑹意別無形聲其失均誣矣側鄰切十二部﹞\n【祿】福也﹝詩言福祿多不別商頌五篇㒳言福三言祿大恉不殊釋詁毛詩傳皆曰祿福也此古義也鄭既醉箋始爲分別之詞﹞从示彔聲﹝盧谷切三部﹞\n【禠】福也﹝見釋詁張衡東京賦曰祈禠禳災﹞从示虒聲﹝息移切字林弋爾反十六部﹞\n【禎】祥也从示貞聲﹝陟盈切十一部﹞\n【祥】福也﹝凡統言則災亦謂之祥析言則善者謂之祥﹞从示羊聲﹝似羊切十部鉉本此下有一云善三字淺人所增一書中此類不少﹞\n【祉】福也﹝見釋詁﹞从示止聲﹝敕里切一部﹞\n【福】備也﹝祭統曰賢者之祭也必受其福非世所謂福也福者備也備者百順之名也無所不順者之謂備按福備古音皆在第一部曡韵也鉉本作祜也非祜正世所謂福也﹞从示畐聲﹝方六切古音在一部﹞\n【祐】助也﹝古衹作右﹞从示右聲﹝于救切古音在一部﹞\n【祺】吉也﹝周頌曰維周之祺釋言曰祺祥也祺吉也﹞从示其聲﹝渠之切一部﹞\n【禥】籒文从基﹝基聲也古其基通用如尚書丕丕基伏生作㔻㔻其是也﹞\n【祗】敬也﹝見釋詁﹞从示氐聲﹝旨夷切古音凡氐聲字在第十五部凡氏聲字在第十六部此廣韵祇入五支祗入六脂所由分也鉉所據唐韵祗旨移切是孫愐祗入五支遠遜於宋廣韵所改定矣經典釋文於商頌上帝是祗諸時反則又𨷻入七之於孔子閒居諸夷反則固不誤此等學者所當審定畫一也﹞\n【禔】安也﹝本安下有福今依李善文𨕖注﹞从示是聲﹝司馬貞引說文市支反此說文音隱所載也唐韵切同十六部﹞易曰禔既平﹝周易坎九五祇既平釋文曰祇京作禔按許自序所偁易孟氏京房受易焦延壽延壽嘗從孟喜問易虞翻自言臣高祖光曾祖成祖鳳父歆皆治孟氏易至臣五世翻注此爻云祇安也然則孟易作禔訓安甚明翻本作祇謂祇即禔之假借與何人斯鄭箋正同氏是同在第十六部得相假借﹞\n【神】天神引出萬物者也﹝天神引三字同在古音第十二部﹞从示申聲﹝食鄰切﹞\n【祇】地祇提出萬物者也﹝地祇提三字同在古音第十六部地本在十七部而多轉入十六部用﹞从示氏聲﹝巨支切古音十六部凡假借必取諸同部如周易无祇悔釋文云祇辭也馬同音之是反此讀祇爲語辭適也五經文字廣韵作衹者是也又云鄭云病也此讀祇爲疧與何人斯同也又云王肅作禔時支反陸云安也九家本作㩼字音支韓伯祁支反云大也音讀皆在第十六部通志堂刻作无祗悔則誤○又祇既平唐石經作衹釋文云京作禔說文同音支又上支反安也其讀亦皆在十六部又云鄭云當爲坻小𠀌也此則改爲第十五部字古人云當爲者皆是改其形誤之字云當爲者以音近之字易之云讀如者以同音之字擬之此云當爲則鄭謂祇爲字之誤也○五經文字衣部曰衹止移切適也廣韵五支曰衹章移切適也唐石經衹既平左傳衹見疏也詩衹攪我心詩論語亦衹以異字皆从衣正用張參字㨾而張參以前顏師古注竇嬰傳曰衹適也音支其字从衣豈師古太宗朝刊定經籍皆用此說歟宋類篇則衹祇皆云適也不畫一韵㑹則从示之祇訓適也近日經典訓適者皆不从衣與唐不合﹞\n【祕】神也﹝魯頌閟宫有侐箋曰閟神也此謂假借閟爲祕也﹞从示必聲﹝兵媚切古音在第十二部質櫛韵﹞\n【齋】戒絜也﹝祭統曰齋之爲言齊也齊不齊以致齊者也齋戒或析言如七日戒三日齋是此以戒訓齋者統言則不別也﹞从示𠫼省聲﹝謂減𠫼之二畫使其字不䋣重也凡字有不知省聲則昧其形聲者如融蠅之類是側皆切十五部﹞\n【𪗓】籒文齋从省﹝凡籒文多䋣重﹞\n【禋】絜祀也﹝韋昭注周語同釋詁禋祭也孫炎曰潔敬之祭也各本作潔依玉篇作絜﹞一曰精意㠯享爲禋﹝凡義有兩岐者出一曰之例山海經韓非子故訓傳皆然但說文多有淺人疑其不備而竄入者周語内史過曰精意以享禋也絜祀二字已苞之何必更端偁引乎舉此可以隅反﹞从示垔聲﹝於眞切古音在十三部尚書大傳以湮爲禋﹞\n【𡫻】籒文从宀\n【祭】祭祀也﹝統言則祭祀不別也﹞从示㠯手持肉﹝此合三字㑹意也子例切十五部﹞\n【祀】祭無巳也﹝析言則祭無巳曰祀从巳而釋爲無巳此如治"},
{"n":"4","t":"曰亂徂曰存終則有始之義也釋詁曰祀祭也﹞从示巳聲﹝詳里切一部﹞\n【禩】祀或从異﹝周禮大宗伯小祝注皆云故書祀作禩按禩字見於故書是古文也篆隷有祀無禩是以漢儒杜子春鄭司農不識但云當爲祀讀爲祀而不敢直言古文祀葢其愼也至許乃定爲一字至魏時乃入三體石經古文巳聲異聲同在一部故異形而同字也﹞\n【祡】燒柴尞祭天也﹝此從爾雅音義尞各本作燎非也火部曰尞祡祭天也此曰祡尞祭天也是爲轉注冣較然者柴與祡同此聲故燒柴祭曰祡釋天曰祭天曰燔柴祭法曰燔柴於泰壇祭天也孝經說曰封乎泰山考績祡尞郊特牲曰天子適四方先祡注所到必先燔柴有事於上帝﹞从示此聲﹝仕皆切十五部凡此聲亦多轉入十六部﹞虞書曰﹝虞書當爲唐書說見七篇禾部﹞至于岱宗祡﹝許自序偁書孔氏知古文尚書作祡不从木作柴也王制郊特牲大傳同﹞\n【𥚨】古文祡从隋省﹝此葢壁中尚書作𥚨也既偁古文尚書作祡矣何以云壁中作𥚨也凡漢人云古文尚書者猶言古本尚書以別於夏矦歐陽尚書非其字皆倉頡古文也儀禮有古文今文亦猶言古本今本非一皆倉頡古文一皆隷書也如此字壁中𥳑作𥚨孔安國以今文讀之知𥚨即小篆祡字改从小篆作祡是孔氏古文尚書出於壁中云爾不必皆仍壁中字形也綴𥚨於祡下者猶周禮既从杜子春易字乃綴之云故書作某也隋聲古音在十七部此聲古音在十六部音轉冣近𥚨之爲祡猶玼瑳姕傞皆同字﹞\n【禷】㠯事類祭天神﹝五經異義曰今尚書夏矦歐陽說禷祭天名也以禷祭天者以事類祭之以事類祭之何？天位在南方就南郊祭之是也古尚書說非時祭天謂之禷言以事類吿也肆禷于上帝時舜吿攝非常祭也許君謹按周禮郊天無言禷者知禷非常祭從古尚書說玉裁按郊天不言禷而肆師類造上帝王制天子將出類於上帝皆主軍旅言凡經傳言禷者皆謂因事爲兆依郊禮而爲之說文亦从古尚書說﹞从示類聲﹝此當曰从示類類亦聲省文也力遂切十五部禮以類爲禷﹞\n【祪】祔祪祖也﹝見釋詁祔謂新廟祪謂毀廟皆祖也說文倂祔字連引之故次之以祔﹞从示危聲﹝過委切十六部﹞\n【祔】後死者合食於先祖﹝士虞禮卒哭明日以其班祔春秋左氏傳曰凡君薨卒哭而祔祔而作主特祀於主蒸嘗禘於廟春秋榖梁傳曰作主壞廟有時日於練焉士虞禮注與穀梁同﹞从示付聲﹝符遇切古音在第四部﹞\n【祖】始廟也﹝始兼兩義新廟爲始遠廟亦爲始故祔祪皆曰祖也釋詁曰祖始也詩毛傳曰祖爲也皆引伸之義如初爲衣始引伸爲凡始也﹞从示且聲﹝則古切五部﹞\n【𥛱】門內祭先祖所㫄皇也﹝舊所下有以今依詩爾雅音義㫄或作𢔚𠊓彷皇或作徨皆俗詩毛傳曰祊門内也郊特牲曰索祭祝於祊不知神之所在於彼乎？於此乎？或諸遠人乎？祭於祊尚曰求諸遠者與此㫄皇之說也𥛱㫄皇三字曡韵﹞从示彭聲﹝補盲切古音在十部﹞詩曰祝祭于𥛱﹝小雅．楚茨文今作于祊﹞\n【祊】𥛱或从方﹝彭聲方聲同部﹞\n【祰】吿祭也﹝自祪以下六字皆主言祖廟故知吿祭謂王制天子諸矦將出造乎禰曾子問諸矦適天子必吿於祖奠於禰諸矦相見必告於禰反必親告於祖禰伏生尚書歸假於祖禰皆是也周禮六祈二曰造杜子春云造祭於祖也當許時禮家造字容有作祰者﹞从示告聲﹝苦浩切古音在第三部﹞\n【祏】宗廟主也﹝五經異義今春秋公羊說祭有主者孝子以主繫心夏后氏以松殷人以柏周人以栗今論語說哀公問主於宰我宰我對曰夏后氏以松夏人都河東河東宜松也殷人以柏殷人都亳亳宜柏也周人以栗周人都豐鎬豐鎬宜栗也古周禮說虞主用桑練主用栗無夏后氏以松爲主之事許君謹按從周禮說論語所云謂社主也鄭君無駁五經要義曰木主之狀四方穿中央以達四方天子長尺二寸諸矦長尺皆刻謚於其背春秋左氏傳典司宗祏又曰使祝史徙主祏於周廟又曰反祏於西圃皆謂木主也主當同宀部作宔宔字下曰宗廟宔祏也祏字下曰宗廟宔也是爲轉注蓺文類聚引作宗廟之木主曰祏﹞周禮有郊宗石室﹝五經異義古春秋左氏說古者日祭於祖考月薦於高曾時享及二祧歲祫及壇墠終禘及郊宗石室終者謂孝子三年喪終則禘於大廟以致新死者也又春秋左氏曰徙石主於周廟言宗廟有郊宗石室所以藏栗主也玉裁按郊宗石室葢謂天子有之郊宗葢謂郊鲧宗禹郊冥宗湯郊稷宗武王之類遠祖之宔爲石室藏之至祭上帝於南郊祭五帝於明堂則奉其宔以配食故謂之郊宗石室祭法周語皆言禘郊祖宗此舉郊宗以包禘祖也其餘毀廟之主亦附藏焉至禘祫而升合食於大祖故曰禘及郊宗石室云周禮者說左氏家謂成周之禮非謂周官經有此也﹞一曰大夫㠯石爲主﹝五經異義今春秋公羊說卿大夫士非有土子民之君不得祫享序昭穆故無木主大夫束帛依神士結茅爲菆許君謹按春秋左氏傳曰衞孔悝反祏於西圃祏石主也言大夫以石爲主今山陽民俗祭皆以石爲主鄭君駁之曰大夫士無昭穆不得有主少牢饋食大夫禮也束帛依神特牲饋食士祭禮也結茅爲菆大夫以石爲主禮無明文孔悝之反祏有主者祭其所出之君爲之主耳玉裁按異義先出說文晚成多所？定故說文之說多有異於異義同於鄭駁者祏以宗廟主爲本義以大夫石主爲或義是也﹞从示石﹝許言周禮有石"},
{"n":"5-1","t":"室言大夫以石爲主皆證明从石㑹意之恉玉裁謂宗廟本木宔而字从石者葢取如石不可轉意石室自別是一事春秋之末大夫僭侈作宔不可知云反祏者猶言反宔耳不必以石爲之也摯虞決疑注曰凡廟之主藏於戸外北牖下有石𦥖故名宗祏﹞石亦聲﹝常隻切古音在五部﹞\n【䃾】㠯豚祠司命也﹝鄭注周禮曰求福曰禱得求曰祠此祠與春祭之祠異祭法注曰司命小神居人之閒司察小過作讉告者主督察三命今時民家或春秋祀司命風俗通義曰周禮司命文昌也今民閒祀司命刻木長尺二寸爲人像行者擔篋中居者別作小屋齊地大尊重之汝南餘郡亦多有皆祠以䐗率以春秋之月按䐗同豬許所謂豚也應說司命爲文昌鄭說人閒小神未知許意何居也許君字下說周禮以祀祝融用賈逵句𦬆祀於戸祝融祀於蓐收祀於門玄冥祀於井后土祀於中𩅸之說鄭則云老婦之祭報先炊之義𣃔非祝融然則許不必同鄭也﹞从示比聲﹝卑𡳐切初學記引俾利反十五部﹞漢律曰祠䃾司命﹝高帝時蕭何攈摭秦法取其宜於時者作律九"},
{"n":"5-2","t":"章至孝武時律令凡三百五十九章﹞\n【祠】春祭曰祠品物少多文辭也﹝上言祠司命故次以祠辭與祠曡韵周禮以祠春享先王公羊傳曰春曰祠注祠猶食也猶繼嗣也春物始生孝子思親繼嗣而食之故曰祠許與何異﹞从示司聲﹝似茲切一部﹞仲春之月祠不用犧牲用圭璧及皮幣﹝此引月令證品物少多文辭也禮記祠作祀吕覽同淮南作祭及禮記吕覽淮南皆作更鄭曰更猶易也高誘曰更代也以圭璧皮幣代犧牲也說文祠及二字疑皆字之誤或曰漢時月令鄭君謂之今月令或與記不同說文𩅉雨舫人皆今月令也○江沅曰言用不用代義已瞭或更字即及字義許據本作及也鄭訓易高訓代寘圭壁皮幣中間似未妥﹞\n【礿】夏祭也﹝周禮以禴夏享先王公羊傳曰夏曰礿注始熟可汋故曰礿釋天曰春祭曰祠夏祭曰礿秋祭曰嘗冬祭曰蒸孫炎曰祠之言食礿新菜可汋嘗嘗新穀蒸進品物也汋與礿曡韵汋即說文？字王制春曰礿夏曰禘與周禮異﹞从示勺聲﹝以灼切古音在第二部礿亦作禴勺"},
{"n":"5-3","t":"龠同部﹞\n【禘】諦祭也﹝言部曰諦者審也諦祭者祭之審諦者也何言乎審諦自來說者皆云審諦昭穆也諦有三有時諦有殷禘有大禘時禘者王制春曰礿夏曰禘秋曰嘗冬曰蒸是也夏商之禮也殷禘者周春祠夏禴秋嘗冬蒸以禘爲殷祭殷者盛也禘與祫皆合羣廟之主祭於大祖廟也大禘者大傳小記皆曰王者禘其祖之所自出以其祖配之謂王者之先祖皆感大微五帝之精以生皆用正歲之正月郊祭之孝經郊祀后稷以配天配靈威仰也毛詩言禘者二曰雝禘大祖也大祖謂文王此言殷祭也曰長發大禘也此言商郊祭感生帝汁光紀以玄王配也云大禘者葢謂其事大於宗廟之禘春秋經言諸矦之禮僖八年禘于太廟太廟謂周公廟魯之太祖也天子宗廟之禘亦以尊太祖此正禮也其他經言吉禘于莊公傳之禘於武公禘於襄公禘於僖公皆專祭一公僭用禘名非成王賜魯重祭周公得用禘禮之意也昭穆固有定曷爲審諦而定之也禘必羣廟之主皆合食恐有如夏父弗忌之逆祀亂昭穆者則順祀之也天子諸矦之禮兄弟或相爲後諸父諸子或相爲後祖行孫行或"},
{"n":"6","t":"相爲後必後之者與所後者爲昭穆所後者昭則後之者穆所後者穆則後之者昭而不與族人同昭穆以重噐授受爲昭穆不以世系蟬聮爲昭穆也故曰宗廟之禮所以序昭穆也宗廟之禮謂禘祭也禘之說大亂於唐之陸淳趙匡後儒襲之不可以不正﹞从示帝聲﹝特計切十六部﹞周禮曰五歲一禘﹝五經異義今春秋公羊說五年而再殷祭古春秋左氏說古者日祭於祖考月祀於高曾時享及二祧歲祫及壇墠終禘及郊宗石室許君謹案叔孫通宗廟有日祭月薦之禮知自古而然也三歲一祫此周禮也五歲一禘疑先王之禮也鄭君駁之曰三年一祫五年一禘百王通義以爲禮讖云殷之五年殷祭亦名禘也玉裁按此與公羊五年而再殷祭說正合今閩縣陳氏恭甫名壽祺云初學記藝文類聚引許異義文有譌脫當作三歲一祫五歲一禘此周禮也三歲一禘疑先王之禮也今脫四字譌一字陳說是也﹞\n【祫】大合祭先祖親疏遠近也﹝春秋文二年八月丁卯大事于大廟公羊傳曰大事者何大祫也大祫者何合祭也毀廟之主陳於大祖未毀廟之"},
{"n":"6-1","t":"主皆升合食於大祖五年而再殷祭鄭康成曰魯禮三年喪畢而祫於大祖明年春禘於羣廟自此之後五年而再殷祭一祫一禘春秋經書祫謂之大事書禘謂之有事商頌玄鳥祀高宗也鄭云祀當爲祫高宗崩而始合祭於契之廟歌是詩焉曾子問祫祭於祖則祝迎四廟之主許言合祭先祖親疏遠近正用公羊大事傳禘之合食蓋同而以審禘會合分別其名亦分別其歲有三年五年之殊分別其時有夏秋之殊禘即周禮之肆獻祼追亯祫即周禮之饋食朝亯夏殷有時禘有時祫周禮禘祫皆爲殷祭非四時祭毛公傳曰諸矦夏禘則不禴秋祫則不嘗謂周禮諸侯禘在夏祫在秋則皆廢時祭天子則不廢時祭﹞从示合﹝㑹意不云合亦聲者省文重㑹意也矦夾切古音弟七部士虞禮今文祫爲合﹞周禮曰三歲一祫﹝㒳云周禮者以別於夏殷之禮㒳曰字皆衍文也﹞\n【祼】灌祭也﹝詩毛傳曰祼灌鬯也周禮注曰祼之言灌灌以鬱鬯謂始獻尸求神時周人先求諸陰也﹞从示果聲﹝古玩切按此字從果爲聲古音在十七部大宗伯玉人字作果或作淉注"},
{"n":"6-2","t":"兩言祼之言灌凡云之言者皆通其音義以爲詁訓非如讀爲之易其字讀如之定其音如載師載之言事族師師之言帥襢衣襢之言亶翣桺桺之言聚副編次副之言覆禋祀禋之言煙卄人卝之言礦皆是未嘗曰禋即讀煙副即讀覆也以是言之祼之音本讀如果卝之音本爲卵讀如鯤與灌礦爲雙聲後人竟讀灌讀礦全失鄭意古音有不見於周人有韵之文而可意知者此類是也﹞\n【䄟】䄟數祭也﹝廣雅釋詁曰䄟謝也釋天曰䄟祭也數讀數罟之數雙聲也﹞从示毳聲讀若舂麥爲㯔之㯔﹝凡言讀若者皆擬其音也凡傳注言讀爲者皆易其字也注經必兼茲二者故有讀爲有讀若讀爲亦言讀曰讀若亦言讀如字書但言其本字本音故有讀若無讀爲也讀爲讀若之分唐人作正義已不能知爲與若兩字注中時有譌亂爲㯔之㯔字从木各本譌从示不可解廣雅㯔舂也楚芮反說文無㯔字即臼部舂去麥皮曰臿也江氏聲云說文解說内或用方言俗字篆文則仍不載䄟此芮切十五部﹞\n【祝】祭主贊䛐者从示从儿口﹝此以三字㑹意"},
{"n":"6-3","t":"謂以人口交神也﹞一曰从兌省易曰兌爲口爲巫﹝此字形之別說也凡一曰有言義者有言形者有言聲者引易者說卦文兌爲口舌爲巫故祝从兌省此可證虙羲先倉頡製字矣凡引經傳有證義者有證形者有證聲者此引易證形也之六切三部﹞\n【𥛽】祝𥛽也﹝惠氏士奇曰素問黃帝曰古之治病可祝由而已祝由即祝？也已止也玉裁按玉篇曰古文作䄂﹞从示畱聲﹝力救切玉篇除𩅸切三部﹞\n【祓】除惡祭也从示犮聲﹝𢾭勿切十五部﹞\n【祈】求福也﹝祈求雙聲﹞从示斤聲﹝渠稀切古音在十三部音芹此如旂字古今音異﹞\n【禱】吿事求福也﹝禱吿求三字曡韵﹞从示壽聲﹝都浩切古音在三部﹞\n【𥛇】禱或省\n【𥜹】籒文禱﹝以眞致福意疑下從夂非從夊也夂陟侈切﹞\n【禜】設緜蕝爲營㠯禳風雨雪霜水旱厲疫于日月星辰山川也﹝史記漢書叔孫通傳皆云爲緜蕞野外習之韋昭云引繩爲緜立表"},
{"n":"7","t":"爲蕞蕞即蕝也詳艸部凡環帀爲營禜營曡韵左氏傳子産曰山川之神則水旱癘疫之災於是乎禜之日月星辰之神則雪霜風雨之不時於是乎禜之許與鄭司農周禮注引皆先日月星辰與今本不同也﹞从示从營省聲﹝下从字度他字下皆當有後人刪之爲命切十一部﹞一曰禜﹝逗﹞衞使災不生﹝此字義之別說也上言禳之於已至此言禦之於未來鉉本此下引禮記雩禜祭水旱誤用鍇語爲正文也﹞\n【禳】磔禳﹝逗﹞祀除厲殃也﹝厲殃謂厲鬼凶害各本作癘誤月令三月命國難九門磔禳以畢春氣注此月之中日行歷昴昴有大陵積尸氣佚則厲鬼隨而出行命方相氏敺疫又磔牲以禳於四方之神所以畢止其災又十二月命有司大難㫄磔注此月之中日歷虛危虛危有墳墓四司之氣爲厲鬼將隨強陰出害人也㫄磔於四方之門磔禳也按許與月令注合周禮注曰卻變異曰禳禳攘也與許異﹞古者燧人禜子所造﹝未聞禜子爲其子禜災也﹞从示襄聲﹝汝羊切十部﹞\n【禬】㑹福祭也﹝周禮注曰除災"},
{"n":"7-1","t":"害曰禬禬𠜜去也與許異﹞从示㑹聲﹝此等皆舉形聲包㑹意古外切十五部﹞周禮曰禬之祝號﹝周禮詛祝文﹞\n【禪】祭天也从示單聲﹝凡封土爲壇除地爲墠古封禪字葢衹作墠項威曰除地爲墠後改墠曰禪神之矣服虔曰封者增天之高歸功於天禪者廣土地應劭亦云封爲增高禪爲祀地惟張晏云天高不可及於泰山上立封又禪而祭之冀近神靈也元鼎二年紀云望見泰一修天文䄠䄠即古禪字是可證禪亦祭天之名但禪訓祭天似當與祡爲伍不當廁此時戰切十四部﹞\n【禦】祀也从示御聲﹝後人用此爲禁禦字疑舉切五部古只用御字﹞\n【䄆】祀也从示𠯑聲﹝古末切周禮注禬刮去也疑𥙱乃禬字之或體也十五部已上三篆疑後人所增﹞\n【禖】祭也﹝謂祭名也商頌傳曰春分玄鳥降湯之先祖有娀氏女𥳑狄配高辛氏帝帝率與之祈於郊禖而生契故本其爲天所命以玄鳥至而生焉大雅傳曰古者必立郊禖焉玄鳥至之日以大牢祀於郊禖天子親往后妃率九嬪御乃禮天子所御帶以弓韣授以"},
{"n":"7-2","t":"弓矢於郊媒之前玉裁按據此則禖神之祀不始於高辛明矣鄭注月令云玄鳥媒氏之官以爲𠋫高辛氏之世玄鳥遺卵娀𥳑吞之而生契後王以爲媒官嘉祥而立其祠焉變媒言禖神之也注禮記時未專信毛詩故說鉏鋙爾鄭志焦喬之荅回護鄭公殊爲詞費﹞从示某聲﹝莫桮切古音在一部﹞\n【𥚩】祭具也﹝山海經離騷經皆作糈王逸曰糈精米所以享神郭璞曰糈祭神之米名疑許君所據二書作𥚩﹞从示胥聲﹝私吕切五部﹞\n【祳】社肉盛之㠯蜃故謂之祳﹝五經異義曰古左氏說脤祭社之肉盛之以蜃鄭注掌蜃杜注左傳皆同蜃祳曡韵經典祳多从肉作脤詩緜箋掌蜃注徑用蜃爲祳字﹞天子所㠯親遺同姓﹝大宗伯以脤膰之禮親兄弟之國大行人歸脤以交諸矦之福﹞从示辰聲﹝時忍切古音在十三部﹞春秋傳曰石尚來歸祳﹝春秋經定公十四年文凡說文引春秋經皆𣪠諸傳謂左氏春秋有此文也﹞\n【祴】宗廟奏祴樂﹝宗廟中賔醉而出奏祴夏故字從示﹞从示戒聲﹝古哀切一部﹞\n【禡】師行所止恐有慢其神下而祀之曰禡﹝釋天曰是禷是禡師祭也王制注云爲兵禱周禮肆師甸祝皆作貉杜鄭讀貉爲十百之百云爲師祭造軍法者禱氣勢之十百增倍許說不同者許時古今說具在五經異義今已亾又賈氏周禮解詁亦亾不詳其所本也﹞从示馬聲﹝莫駕切古音在五部﹞周禮禡於所征之地﹝王制文﹞\n【禂】禱牲馬祭也﹝甸祝禂牲禂馬杜子春云禂禱也爲馬禱無疾爲田禱多獲禽牲詩云既伯既禱爾雅曰既伯既禱伯馬祭也王裁按此許說所本杜引詩者以伯證禱馬毛傳云伯馬祖也重物愼微將用馬力必先爲之禱其祖此周禮之禂馬也又云禱禱獲也此釋既禱周禮之禂牲也杜本毛說鄭君易杜說云禂讀如伏誅之誅今侏大字也爲牲祭求肥充爲馬祭求肥健鄭以上文既有表貉釋爲禱氣勢之十百而多獲不當禂牲又云禱多獲禽牲故必易爲侏大而後安今本爾雅周禮注馬祭之上皆脫伯字﹞从示周聲﹝都皓切五經文字直由反又音誅古音在三部"},
{"n":"8","t":"○鍇引詩曰既禡既禂詩無此語鉉又誤入正文﹞\n【𩤫】﹝鉉本作𩦑﹞或从馬壽省聲﹝此字从馬則不該云𢏚聲足矣不當取省聲﹞\n【社】地主也﹝五經異義今孝經說曰社者土地之主土地廣博不可徧敬封五土以爲社古左氏說共工爲后土爲社許君　　謹案曰春秋稱公社今人謂社神爲社公故知社是上公非地祇鄭駁之云社祭土而主陰氣又云社者神地之道謂社神但言上公失之矣人亦謂雷曰雷公天曰天公豈上公也宗伯以血祭祭社稷五祀五　　稷之神若是句龍柱棄不得先五嶽而食又引司徒五土名又引大司樂五變而致介物及土示土示五土之緫神即謂社也六樂於五地無原隰而有土祇則土祇與原隰同用樂也玉裁按許訓社爲地主此用今孝經說而以地主也从示土之云先於左氏傳則與異義从左氏說者不符葢許君異義先成說文晚定往往有說文之說早同於鄭君之駁者如社稷昊天聖人感天而生三愙等皆是也﹞从示土﹝鍇土下本無聲字韵㑹所引是也地主爲社故字从示土﹞春秋傳曰共工之子句龍"},
{"n":"8-1","t":"爲社神﹝左氏傳昭公廿九年史墨曰共工氏有子曰句龍爲后土后土爲社許既从今孝經說矣又引古左氏說者此與心字云土藏也象形博士說以爲火藏一例兼存異說也鄭駁異義以爲社者五土之神能生萬物者以古之有大功者配之然則句龍配五土之神祭於社﹞周禮二十五家爲社﹝風俗通義曰周禮說二十五家爲社但爲田祖報求許云周禮者周禮說也賈逵杜預注左傳高誘注吕覽薛瓚注五行志皆同晏子春秋桓公以書社五百里封管仲吕覽越以書社三百里封墨子史記將以書社七百里封孔子皆謂二十五家爲里里有社故云書社若千里鄭駁異義引州長職曰以歲時祭祀州社是二千五百家爲社也祭法大夫以下成羣立社曰置社注云大夫以下謂下至庶人也大夫不得特立社與民族居百家以上則共立一社今時里社是也引郊特牲唯爲社事單出里是鄭不用周禮說與許異﹞各樹其土所宜木﹝大司徒設其社稷之壝而樹之田主各以其野之所宜木遂以名其社與其野注所宜木謂若松柏栗也若以松爲社者則名松社五經異義許君謹案論語所云謂社主也鄭無駁注周禮從許義按莊周書之櫟社高祖所禱之枌榆社皆以木名社之遺韓非子云社木者樹木而塗之鼠穿其閒堀穴託其中熏之則恐焚木灌之則恐塗阤此可見樹木爲主之制○社爲地主而尊天親地二十五家得立之故字不與祡禷爲伍常者切古音在五部﹞\n【𣒮】古文社﹝各本從示非古文也今依夏氏竦古文四聲韵所引從木者各樹其土所宜木也﹞\n【禓】道上祭﹝史游急就篇曰謁禓塞王伯厚曰周禮注衍祭羨之道中如今祭殤﹞从示昜聲﹝與章切十部按郊特牲鄕人禓孔子朝服立於阼即論語鄕人難朝服而立於阼階也注禓或爲獻或爲儺凡云或爲者必此彼音讀有相通之理昜聲與獻儺音理遠隔記當本是禓字從示易聲則與獻儺差近徐仙民音禓爲儺當由本是禓字相傳讀儺也﹞\n【祲】精气感祥﹝气氣古今字周禮眡祲注祲陰陽氣相侵漸成祥者魏志高堂隆傳孔子曰災者修類應行精祲相感﹞从示㑴省聲﹝子林切七部﹞春秋傳曰見赤黑之祲是﹝左氏傳昭公十五年梓愼知爲喪氛﹞\n【禍】害也﹝禍害雙聲﹞神不福也从示咼聲﹝胡果切十七部﹞\n【祟】神禍也﹝釋元應衆經音義曰謂鬼神作災禍也﹞从示出﹝按出亦聲雖遂切十五部﹞\n【𥜱】籒文祟从𥜹省﹝瀆於鬼神則致祟故从𥜹省﹞\n【䄏】地反物爲䄏也﹝左氏傳伯宗曰天反時爲災地反物爲妖民反德爲亂亂則妖災生釋例曰此傳地反物惟言妖耳洪範．五行傳則妖孽禍痾眚祥六者以積漸爲義按虫部云衣服歌䚻艸木之怪謂之䄏禽獸蟲蝗之怪謂之𧕏此葢統言皆謂之䄏析言則䄏𧕏異也䄏省作祅經傳通作妖﹞从示芺聲﹝於喬切二部﹞\n【祘】明視㠯筭之从二示﹝示與視筭與祘皆曡韵也明視故从二示﹞逸周書曰﹝藝文志周書七十一篇周史記也劉向曰葢孔子所論百篇之餘故許君謂之逸周書亦以別於偁尚書之周書免學者惑也﹞士分民之祘﹝今逸周書無此語當在亾篇內﹞均分㠯祘之也﹝此釋逸周書語或曰本典解均分以利之"},
{"n":"9","t":"則民安即此句也﹞讀若筭﹝蘇貫切十四部﹞\n【禁】吉凶之忌也﹝禁忌雙聲忌古亦讀如記也曲禮曰入竟而問禁﹞从示林聲﹝居蔭切七部禁當次祘之前﹞\n【禫】除服祭也﹝士虞禮記曰中月而禫注中猶閒也禫祭名也與大祥閒一月自喪至此凡二十七月禫之言澹澹然平安意也﹞从示覃聲﹝徒感切古音在七部玉裁按說文一書三言讀若三年導服之導考士虞禮注曰古文禫或爲導喪大記注曰禫或皆作道許君葢從古文不錄今文禫字且祘字重示當居部末如𩔊聑聶驫猋皆居部末是也祘字下出禫字疑是後人增益鄭君从禫許君从導各有所受之也﹞\n文六十三重十三﹝六十三鍇本作六十五禫下有禰𥛜二字云禰秋畋也从示爾聲𥛜祝也从示虘聲即犬部之𤣔言部之詛也用此知說文多爲淺人增竄部末凡數多非原文示部鉉六十三鍇六十五可證又鉉新附有禰祧祅祚四字禰訓親廟泥米切據五經文字序若祧禰逍遥"},
{"n":"9-1","t":"之類說文漏略今得之於字林禰廟之字許意葢欲以爾邇槩之周禮故書祧作濯鄭司農濯讀爲祧或許君意在別裁謂祧字不古當從故書祅則後人杜𢰅祚則胙之俗也然則今可用乎曰祅於經無所用之祚則用胙祧則鄭時禮經固爾吕忱已補入字林稱字自今文堯典早有此字何休云父死稱考入廟稱襧舊說云雖入廟而猶冣近於己故从示㫄爾行之久遠安可不用也\n【三】數名天地人之道也﹝陳煥曰數者易數也三兼陰陽之數言一下曰道立於一二下曰地之數王下曰三者天地人也老子曰一生二二生三三生萬物此釋三之義下釋三之形故以於文二字別言之﹞於文一耦二爲三成數也﹝此依韵㑹所引韵㑹多據鍇本今鍇本又非舊矣耦各本作偶今正二下曰从一耦一以一儷一也此曰一耦二爲三以一儷二也今又皆脫一字三畫而三才之道在焉故謂之成數又字下曰手之列多略不過三﹞凡三之屬皆从三﹝穌甘切古音在七部﹞\n【弎】古"},
{"n":"9-2","t":"文三\n\n文一重一\n【王】天下所歸往也﹝見白虎通王往曡韵﹞董仲舒曰古之造文者三畫而連其中謂之王三者天地人也而參通之者王也﹝見春秋䋣露引之說字形也韋昭注國語曰參三也﹞孔子曰一貫三爲王﹝又引孔子語證董說﹞凡王之屬皆从王﹝雨方切十部﹞\n【𠙻】古文王\n【閏】餘分之月五歲再閏也﹝戴先生原象曰日循黃道右旋邪絡乎赤道而南北凡三百六十五日小餘不滿四分日之一日發斂一終月道邪交乎黃道凡二十七日小餘過日之半月逡其道一終日月之㑹凡二十九日小餘過日之半以起朔十二朔凡三百五十四日有奇分而近歲終積其差數置閏月然後時序之從乎日行發斂者以正故堯典曰朞"},
{"n":"9-3","t":"三百有六旬有六日以閏月正四時成歲言六日者舉成數玉裁按五歲再閏而無餘日﹞告朔之禮天子居宗廟閏月居門中从王在門中周禮閏月王居門中終月也﹝此說字形也周禮大史閏月詔王居門終月注謂路寢門也鄭司農云月令十二月分在靑陽明堂緫章玄堂左右之位惟閏月無所居居於門故於文王在門謂之閏玉藻天子玄端而朝日於東門之外聽朔於南門之外閏月則？門左扉立於其中玉裁按古路寢明堂大廟異名而實一也當云告朔之禮天子居明堂如順切十三部﹞\n【皇】大也﹝見詩毛傳﹞从自王﹝依韵㑹補王字﹞自始也始王者三皇﹝王各本譌皇今正先鄭注周禮云四類三皇五帝九皇六十四民咸祀之尚書大傳燧人爲燧皇伏羲爲羲皇神農爲農皇譙周說同白虎通曰三皇者何伏羲神農燧人則改燧人居第三恐非舊也鄭依春秋緯伏羲女媧神農爲三皇皇甫謐說同﹞大君也﹝始王天下是大君也故號之曰皇因以爲凡大之稱此說字形㑹意之恉幷字"},
{"n":"10","t":"義訓大之所由來也皇本大君因之凡大皆曰皇假借之法準此矣﹞自讀若鼻﹝自下曰鼻也則自鼻二字爲轉注此曰自讀若鼻言皇字所从之自讀若鼻其音同也﹞今俗㠯作始生子爲鼻子是﹝楊氏雄方言曰鼻始也嘼之初生謂之鼻人之初生謂之首許謂始生子爲鼻子字本作鼻今俗乃以自字爲之徑作自子此可知自與鼻不但義同而且音同相假借也今俗謂漢時也鉉本無作字誤鍇本有新刻刪之胡光切十部﹞\n文三重一\n【玉】石之美有五德者﹝者字新補﹞潤澤㠯溫仁之方也䚡理自外可㠯知中義之方也其聲舒揚專㠯遠聞﹝專鍇作尃音敷布也玉裁按汲古閣毛氏刊鉉本初作專後改作尃非也管子曰叩之其音淸摶徹遠純而不殺摶古專壹字今本作搏葢非"},
{"n":"10-1","t":"此專謂專壹也上云舒揚矣則不必更云尃﹞智之方也不撓而折﹝謂雖折而不撓管子孫卿皆作折而不墝﹞勇之方也銳廉而不忮﹝忮很也﹞絜之方也﹝絜取圜轉之義凡度直曰度圍度曰絜管子孫卿皆作廉而不劌行也已上禮記．聘義管子．水地孫卿法行辭皆不同﹞象三玉之連﹝謂三也﹞丨其貫也﹝貫謂如璧有紐襍佩有組聘圭有繫瑬有五采絲繩荀偃以朱絲係玉二瑴之類﹞凡玉之屬皆从玉﹝魚欲切三部﹞\n【𤣪】古文玉\n【璙】玉也﹝謂玉名也如毛傳鳧山也繹山也之例不言山名也古傳注多不言名﹞从王尞聲﹝洛蕭切二部﹞\n【瓘】玉也﹝左氏傳齊有陳瓘字子玉﹞从王雚聲﹝工玩切十四部﹞春秋傳曰瓘斝﹝左氏傳昭公十七年禆曰我用瓘斝玉瓚鄭必不火﹞\n【璥】玉也从王敬聲﹝居領切十一部﹞\n【琠】玉也从王典聲﹝多殄切古音在十三部玉篇曰古文作？﹞\n【𤫕】玉也从王夒聲讀若柔﹝耳尤切三部﹞\n【𤩚】玉也从王𣪠聲讀若鬲﹝郞擊切十六部﹞\n【璠】璠與﹝逗與各本作璵鉉本有篆文璵字云說文闕載依注所有增爲十九文之一鍇本則張次立補之考左傳釋文曰璵本又作與音餘此可證古本左傳說文皆不从玉後人輒加篆文之璵可勿補也又各本作璵璠今依太平御覽所引作璠璵法言亦作璠璵﹞魯之寶玉﹝左氏傳定公五年季平子卒陽虎將以與璠斂今本左傳上與下璠許君所據不同﹞从王畨聲﹝附袁切十四部﹞孔子曰美哉璠與遠而望之奐若也﹝文采之皃御覽作煥﹞近而視之瑟若也﹝瑟同璱﹞一則理勝﹝謂奐若﹞二則孚勝﹝謂瑟若此葢出逸論語御覽引正作逸論語﹞\n【瑾】瑾瑜﹝逗﹞美玉也﹝左氏傳曰瑾瑜匿瑕山海經黃帝乃取密山之玉榮而投之鍾山之陽瑾瑜之玉爲良王逸注九章云瑾瑜美玉也﹞从王堇聲﹝居隱切十三部﹞\n【瑜】瑾瑜也﹝凡合二字成文如瑾瑜玟瑰之類其義既舉於上字"},
{"n":"10-3","t":"則下字例不復舉俗本多亂之此也字之上有美玉二字是﹞从王兪聲﹝羊朱切古音在四部﹞\n【玒】玉也从王工聲﹝戸工切九部﹞\n【𤦃】𤦃瓄﹝逗﹞玉也﹝廣雅玉類有𤦃瓄按說解有瓄而無篆文瓄者葢古衹用賣後人加偏㫄許君書或本說解內作賣或說解內不妨從俗而篆文則不䤸也﹞从王來聲﹝落哀切一部瓄曹憲音瀆﹞\n【瓊】亦玉也﹝亦各本作赤非說文時有言亦者如李賢所引診亦視也鳥部鸞亦神靈之精也之類此上下文皆云玉也則瓊亦當爲玉名倘是赤玉當廁璊瑕二篆閒矣離騷曰折瓊枝以爲羞廣雅玉類首瓊支此瓊爲玉名之證也唐人陸德明張守節皆引作赤玉則其誤已久詩瓊琚瓊瑤瓊華瓊瑩瓊英瓊瑰毛傳云瓊玉之美者也葢瓊支爲玉之最美者故廣雅言玉首瓊支因而引伸凡玉石之美皆謂之瓊應劭曰瓊玉之華也是其理也﹞从王夐聲﹝渠營切古音在十四部招䰟與姦安軒山連寒湲蘭筵韻﹞\n【璚】瓊或从矞﹝巂聲也矞爲夐之入聲角部觼或作鐍此十四部與十五部合音之理﹞\n【瓗】瓊或从瓗﹝巂聲也此十四部與十六部合音之理虫部蠵亦作蠵﹞\n【珦】玉也从王向聲﹝許亮切十部﹞\n【㻝】玉也从王剌聲﹝盧達切十五部﹞\n【珣】醫無閭之珣㺮璂﹝爾雅曰東北之美者有醫無閭之珣玗琪焉璂琪同醫無閭山名在今盛京錦州府廣寧縣西十里屈原賦謂之於微閭珣玗璂合三字爲玉名玗璂二字又各有本義故不連舉其篆也葢醫無閭珣玗璂皆東夷語﹞周書所謂夷玉也﹝夷玉顧命文鄭注云東北之珣玗琪也﹞从王旬聲﹝相倫切十二部﹞一曰玉器﹝此字義別說也周禮玉瑞玉器注曰禮神曰器爾雅璧大六寸謂之宣郊祀志有司奉瑄玉詛楚文？用吉王？璧皆即珣字﹞讀若宣﹝謂訓器則讀若宣也音轉入十四部如毛詩于嗟泃兮韓詩洵作夐之比﹞\n【璐】玉也﹝九章被明月兮佩寶璐王逸注寶璐美玉也﹞从王路聲﹝洛故切五部﹞\n【瓚】三玉二石也从王贊聲﹝徂贊切十四部﹞禮天子用全純玉也"},
{"n":"11-1","t":"上公用駹四玉一石侯用瓚伯用埓玉石半相埓也﹝攷工記玉人曰天子用全上公用龍矦用瓚伯用將注鄭司農云全純色也龍當爲尨尨謂雜色玄謂全純玉也瓚讀如𩜾之？龍瓚將皆雜名也卑者下尊以輕重爲差玉多則重石多則輕公矦四玉一石伯子男三玉二石按許君龍作駹從先鄭易字也埓許鄭同皆不作將倘是將字鄭不得釋爲雜鄭已後傳寫失之鄭云公矦四玉一石則記文不當公矦公別異名許說爲長戴先生曰此葢泛記用玉爲飾之等玉裁謂此與祼圭之瓚異義許不言祼圭之瓚者葢其字古衹作贊黃金爲勺不用玉也詩謂之玉贊圭贊者以贊助祼圭也﹞\n【瑛】玉光也﹝山海經言玉榮離騷孝經援神契雒書皆言玉英淮南鴻烈曰龍淵有玉英高注英精光也﹞从王英聲﹝於京切古音在十部﹞\n【璑】三采玉也﹝周禮故書璑玉三采注曰璑惡玉名江沅曰惡王者亞次之玉也古惡亞字通廣雅玉類有璑玉裁按天子純玉公四玉一石侯三玉二石故書作璑新書作珉皆謂石之次玉者諸公之冕"},
{"n":"11-2","t":"璑玉三采謂以璑雜玉備三采下於天子純玉備五采也許云三采玉謂之璑誤矣﹞从王無聲﹝武無切徐堅引說文音舞五部﹞\n【玊】朽玉也从王有點讀若畜牧之畜﹝各本篆文作珛解云从玉有聲今訂正史記公玉帶索隱曰三輔決錄注云杜陵有玉氏音肅說文以爲从王音畜牧之畜此可證唐本但作玉不作珛廣韻一屋云玉音肅朽玉此說文本字四十九宥云珛音齅此從俗字玉篇玉欣救思六二切此說文本字珛許救切引說文朽玉也此後人據俗本說文所增佩觿曰玉有欣救魚錄息足相逐四翻俗別爲玊郭云別爲玊者謂玉石字點在三畫之側欣救息足相逐三切點在二畫之側也葢後人以朽玉字爲玉石字以別於帝王字復高其點爲朽玉玉姓字以別於玉石字又或改說文从王加點爲从王有聲作珛亦以別於玉石字也朽玉者謂玉有瑕㓠故从玉加點以象形淮南書云夏后之璜不能無考考朽古音同史記藺相如曰璧有瑕請指示王从王加點謂可指示也畜牧字依說文本作嘼許救許六二切玉音同之杜陵玉姓音肅雙聲也三部﹞\n【璿】美玉也﹝山海經西王母之山有璿瑰瑤碧郭傳璿瑰玉名竹書穆天子傳重？氏之所守曰枝斯璿瑰郭注璿瑰玉名引左傳贈我以璿瑰按左傳成公十八年今本作瓊瑰僖公廿八年璿弁今本作瓊弁張守節史記璿璣作瓊璣璿與瓊古書多相亂璿瑰郭音旋回合二字爲美玉名山海經單言琁者亦美玉也﹞从王睿聲﹝似沿切十四部﹞春秋傳曰璿弁玉纓﹝見上張衡西京賦璿弁玉纓薛敬文解弁馬冠也又髦以璿玉作之纓馬鞅也以玉飾之鍇本弁作冠諱李昪嫌名也﹞\n【琁】璿或从旋省﹝各本廁瓊璚瓗三字之下解云瓊或从旋省考文𨕖陶徵士誄璿玉致美李善注曰山海經云升山黃酸之水出焉其中多琁玉說文云琁亦璿字李氏以琁注璿引說文爲證然則李所據說文不同今本今據以訂正楊倞注孫卿引說文琁赤玉音瓊則同今本矣中山經海內西經言琁者皆美玉也郭云琁石次玉者也又云琁玉類又云璿瑰亦玉名是未知璿琁同字矣﹞\n【𤫀】籒文璿﹝𣦼部曰壡籒文叡疑此籒當作琁壡聲小篆叡字省大篆爲之也﹞\n【𤩅】古文璿﹝疑當古文作𤩅小篆作璿﹞\n【球】玉也﹝鉉本玉罄也非爾雅．釋器曰璆美玉也禹貢禮器鄭注同商頌小球大球傳曰球玉也按磬以球爲之故名球非球之本訓爲玉磬﹞从王求聲﹝巨鳩切三部﹞\n【璆】球或从翏﹝求翏二聲同三部﹞\n【琳】美玉也﹝高注淮南王注楚辭李孫郭注爾雅皆曰琳美玉名某氏注尙書曰琳玉名﹞从王林聲﹝力尋切七部﹞\n【璧】瑞玉圜也﹝瑞以玉爲信也釋器肉倍好謂之璧邊大孔小也鄭注周禮曰璧圜象天﹞从王辟聲﹝比激切十六部﹞\n【瑗】大孔璧﹝釋器曰好倍肉謂之瑗孔大於邊也﹞人君上除陛以相引﹝未聞瑗引雙聲孫卿曰聘人以珪召人以瑗﹞爾雅曰好倍肉謂之瑗肉倍好謂之璧﹝釋器文好謂孔肉謂邊也﹞从王爰聲﹝王眷切十四部﹞\n【環】璧肉好若一謂之環﹝亦見釋器古者還人以環亦瑞玉也鄭注經解曰環取其無窮止肉上舊衍也字﹞从王睘聲﹝戸關"},
{"n":"12-1","t":"切十四部環引伸爲圍繞無端之義古衹用還﹞\n【璜】半璧也﹝鄭注周禮高注淮南同按大戴禮佩玉下有雙璜皆半規似璜而小古者天子辟廱築土雝水之外圜如璧諸矦泮宮泮之言半也葢東西門以南通水北無也鄭箋詩云爾然則辟廱似璧泮宮似璜此黌字之所由製歟﹞从王黃聲﹝戸光切十部﹞\n【琮】瑞玉大八寸似車釭﹝鄭注周禮曰琮八方象地玉人曰大琮尺二寸射四寸注射其外鉏牙疏云角各出二寸兩相幷四寸也玉裁按除去射四寸則大琮八方之徑八寸許云瑞玉大八寸者謂大琮也其他琮不言射惟瑑琮大八寸如車釭者葢車轂空中不正圜爲八觚形琮似之琮釭曡韻﹞从王宗聲﹝藏宗切九部﹞\n【琥】發兵瑞玉﹝周禮牙璋以起軍旅以治兵守不以琥也漢與郡國守相爲銅虎符銅虎符從第一至第五國家當發兵遣使者至郡國合符符合乃聽受之葢以代牙璋也許所云未聞﹞爲虎文﹝瑑虎爲文也鄭注周禮琥猛象秋嚴﹞从王虎聲﹝呼古切五部﹞春秋傳曰賜子家子雙琥"},
{"n":"12-2","t":"是﹝昭公卅二年左傳文﹞\n【瓏】禱旱玉也﹝未聞﹞爲龍文﹝瑑龍爲文也左傳昭公使公衍獻龍輔於齊矦正義引說文爲說﹞从王龍聲﹝力鍾切九部﹞\n【琬】圭有琬者﹝此當作圭首宛宛者轉寫譌脫也琬宛曡韻先鄭云琬圭無鋒𦬆故以治德結好後鄭云琬猶圜也王使之瑞節也戴先生曰凡圭剡上寸半直剡之倨句中矩琬圭穹隆而起宛然上見玉裁謂圜剡之故曰圭首宛宛者與𠀌上有𠀌爲宛𠀌同義爾雅又云宛中宛𠀌此與毛傳四方高中央下曰宛𠀌釋名𠀌宛宛如偃器正同謂窊其中宛宛然也二義相反俱得云宛爾雅兼采異說郭說宛中失之﹞从王宛聲﹝於阮切十四部﹞\n【璋】剡上爲圭﹝聘禮記曰圭剡上寸半雜記曰剡上左右各半寸﹞半圭爲璋﹝見詩毛傳及公羊傳注周禮注﹞从王章聲﹝諸良切十部﹞禮六幣圭以馬璋以皮璧以帛琮以錦琥以繡璜以黼﹝見周禮小行人注六幣所以享也享天子用璧享后用琮皆有庭實以馬若皮皮虎豹皮也用圭璋者二王之後也二王後尊故享用圭璋而特之其於諸矦亦用璧琮耳子男於諸矦則享用琥璜下其瑞也按六玉皆見上文圭見璋字下故引禮總言其所用之幣﹞\n【琰】璧上起美色也﹝璧當爲圭也當爲者周禮注云凡圭剡上寸半琰圭剡半以上又半爲瑑飾許云起美色葢與鄭意同或當作圭剡上起美飾者若高注淮南顏注司馬相如傳皆云琬琰美玉名此當合二字爲一名別是一物尙書玉五重琬琰亦是一物非周禮之二圭也﹞从王炎聲﹝以冄切古音第八部﹞\n【玠】大圭也﹝攷工記天子鎭圭諸矦命圭戴先生曰二者皆謂之介圭爾雅圭大尺二寸爲玠據鎭圭言也詩錫爾介圭以作爾寶據命圭言也介者大也禮器大圭不瑑以素爲貴亦謂此也﹞从王介聲﹝古拜切十五部﹞周書曰稱奉介圭﹝顧命曰大保承介圭又曰賓稱奉圭兼幣葢許君偶誤合二爲一如或簸或舀竷竷舞我之類韻會引介圭作玠玉﹞\n【瑒】圭尺二寸有瓚以祠宗廟者也﹝玉人曰祼圭尺有二寸有瓚以祀廟祼圭謂之瑒圭瑒讀如暢"},
{"n":"13","t":"魯語謂之鬯圭用以灌鬯者也祠玉篇作祀﹞从王昜聲﹝丑亮切十部﹞\n【瓛】桓圭公所執﹝大宗伯曰公執桓圭注公二王之後及王之上公雙植謂之桓桓宫室之象所以安其上桓圭葢亦以桓爲瑑飾玉裁按鍇本作三公韻會引亦無三﹞从王獻聲﹝胡官切十四部﹞\n【珽】大圭長三尺抒上終葵首﹝見玉人注曰王所搢大圭也或謂之珽終葵椎也爲椎於其杼上明無所屈也杼殺也按玉藻謂之珽注云此亦笏也珽之言挺然無所屈也典瑞曰王晉大圭以朝日魯語曰天子大采朝日管子曰天子執玉笏以朝日皆謂此司馬相如賦有晁采晁古朝字朝采即朝日之大采也長三尺博三寸葢自其中已上殺之其殺六分而去一至其首則仍博三寸而方之鄭云方如椎頭是也珽王逸引相玉書作珵抒今周禮作杼玉藻注同杼是也﹞从王廷聲﹝他鼎切十一部﹞\n【瑁】諸矦執圭朝天子天子執玉以冒之似？冠周禮曰天子執瑁四寸﹝玉人曰天子執冒四寸以朝諸矦注名玉曰冒者言德能覆葢天下也四寸者方以尊接卑以小上爲貴尙書大傳曰古者圭必有冒不敢專達也天子執冒以朝諸矦見則覆之故冒圭者天子所與諸矦爲瑞也諸矦執所受圭以朝於天子瑞也者屬也𤛿冠爾雅注作犂錧謂耜也周禮匠人耜廣五寸二耜之伐廣尺耜刃方瑁上下方似之﹞从王冒冒亦聲﹝莫報切古音在三部考工記以冒爲瑁﹞\n【𤣽】古文从冃﹝各本篆作㺺云古文从目惟玉篇不誤此葢壁中顧命字﹞\n【瑞】以玉爲信也﹝典瑞掌玉瑞玉器之藏注云人執以見曰瑞禮神曰器又云瑞節信也說文卪下云瑞信也是瑞卪二字爲轉注禮神之器亦瑞也瑞爲圭璧璋琮之總偁自璧至瑁十五字皆瑞也故總言之引伸爲祥瑞者亦謂感召若符節也﹞从王耑聲﹝耑聲在十四部而瑞揣圌字音轉入十五部唐韻是僞切又入十六部﹞\n【璬】玉佩﹝璬珩玦三字鉉本在玥下瑞上鍇本則珩玦又綴於部末皆非舊次凡一書內舊次可考者訂正之此自璬至瑵九篆皆飾之類古者雜佩謂之佩玉見周禮玉府大戴禮保傅篇禮記．玉藻亦謂之玉佩見詩秦風璬之言皦也玉石之白曰皦﹞从王敫聲﹝古了切二部﹞\n【珩】佩上玉也﹝詩毛傳曰雜佩者珩璜琚瑀衝牙之類韓傳曰佩玉上有蔥衡下有雙璜衝牙蠙珠以納其閒按衡即珩字晉語白玉之珩六雙注珩佩上飾楚語楚之白珩注珩佩上之橫者玉藻曰一命再命幽衡三命蔥衡注衡佩上之衡也其制珩上橫爲組三繫於珩繫於中組者曰衝牙繫於左右組者曰璜皆以玉璜似半璧而小亦謂之牙繫於中者觸牙而成聲故曰衝牙蠙珠琚瑀貫於珩之下璜衝牙之上故毛韓大戴皆曰以納其閒云佩上玉者謂此乃玉佩最上之玉也統言曰佩玉析言則珩居首以玉爲之依玉藻所言則當天子白玉珩公矦山玄玉珩大夫水蒼玉珩所謂三命蔥珩士瑌玟則以石月令春倉玉夏赤玉中央黃玉秋白玉冬玄玉注凡所服玉謂冠飾及所佩之珩璜則又隨時異色矣﹞从王行所以節行止也﹝依韻會所引訂从玉行者會意所以節行止也者謂珩所以節行止故字从玉行發明會意之恉也周語改玉改行注玉佩玉所以節行步也此字行亦聲戸庚切古音在十部﹞\n【玦】玉佩也﹝九歌注曰玦玉佩也先王所以命臣之瑞故與環即還與玦即去也白虎通曰君子能決斷則佩玦韋昭曰玦如環而缺﹞从王夬聲﹝古穴切古音在十五部﹞\n【珥】瑱也﹝戰國策孟嘗君進五珥以請立后李斯上書曰宛珠之簪傅璣之珥﹞从耳耳亦聲﹝仍吏切一部﹞\n【瑱】㠯玉充耳也﹝詩毛傳曰瑱塞耳也又曰充耳謂之瑱天子玉瑱諸矦以石按瑱不皆以玉許專云以玉者爲其字之从玉也凡字从某爲某之屬許君必言其故﹞从王眞聲﹝佗甸切十二部﹞詩曰玉之瑱兮﹝鄘君子偕老文今詩兮作也女部又引邦之媛兮可知此篇也字古皆作兮孫毓詩評亦引玉之瑱兮﹞\n【𦗁】或从耳﹝攷工記注引左傳縳一如瑱釋文曰瑱本或作𦗁耳形眞聲不入耳部者爲其同字異處且難定其正體或體凡附見之例𦕑此﹞\n【琫】佩刀上飾也﹝小雅鞞琫有珌傳鞞容刀鞞也琫上飾珌下飾大雅鞞琫容刀傳下曰鞞上曰琫戴先生疑瞻彼洛矣之珌下飾當爲鞞下飾珌文飾皃"},
{"n":"14","t":"有珌與首章有奭句法同說文訓鞞爲刀室誤也玉裁按鞞之言裨也刀室所以裨護刀者漢人曰削俗作鞘琫之言奉也奉俗作捧刀本曰環人所捧握也其飾曰琫珌之言畢也刀室之末其飾曰珌古文作㻫傳云鞞容刀鞞也謂刀削其云琫上飾珌下飾者上下自全刀言之琫在鞞上鞞𡉄琫下珌在鞞末公劉詩不言珌故云下曰鞞舉鞞以該珌鞞琫有珌言鞞琫而又加珌也王莽傳瑒琫瑒珌孟康曰佩刀之飾上曰琫下曰珌若劉熙釋名曰室口之飾曰琫琫捧也捧束口也下末之飾曰琕琕卑也下末之言也琕即鞞之譌劉意自一鞘言之故雖襲毛上曰琫下曰鞞之云而大非毛意至杜預本之注左傳云鞞佩刀削上飾鞛下飾又互譌上下字矣凡訓詁必考其源流得失者舉眡此許云佩刀上飾用毛說謂一刀之上非一削之上也凡刀劒以手所執爲上刀謂之穎亦曰環書刀謂之拊劒謂之鐔﹞天子以玉諸矦以金﹝毛傳曰天子玉琫而珧珌諸矦璗琫而璆珌大夫鐐琫而鏐珌士珕琫而珕珌天子以玉故其字从玉﹞从王奉聲﹝邊孔切九部左傳作鞛咅奉合音如棓字亦咅"},
{"n":"14-1","t":"聲之比﹞\n【珌】佩刀下飾天子以玉﹝毛傳云天子以珧說文珧字下亦云天子珧珌此當人云天子以珧諸矦以玉淺人妄竄改之﹞从王必聲﹝卑吉切十二部﹞\n【㻫】古文珌﹝各本無玉篇曰珌古文作㻫汗𥳑古文四聲韻皆曰㻫見說文今據補必畢古通用同在十二部﹞\n【璏】劒鼻玉也﹝各本篆文皆誤今正王莽傳美玉可以滅瘢欲獻其璏服䖍曰璏音衞蘇林曰劒鼻玉也俗本脫玉字初學記蓺文類聚引字林劒鼻謂之璏亦脫玉字﹞从王彘聲﹝直例切十五部﹞\n【瑵】車葢玉瑵﹝司馬彪與服志曰乘輿金根安車立車羽葢華蚤劉昭注徐廣云翠羽葢黃裏所謂黃屋車也金華施橑末有二十八枚即葢弓也又張衡東京賦羽葢威甤葩瑵曲莖薛綜注曰羽葢以翠羽覆車葢也威甤羽貎葩瑵悉以金作華形莖皆低曲蔡邕獨斷云凡乘輿車皆羽葢金華爪爪與瑵同又王莽傳曰造華葢九重高八丈一尺金瑵師古曰瑵讀曰爪玉裁按瑵蚤爪三字一也皆謂葢橑末說文指爪字作㕚當云車葢玉㕚也瑵㕚曡韻他家云華瑵金瑵者謂金華飾之許云玉瑵者謂玉飾之故字从玉也﹞从王蚤聲﹝側絞切古音在三部﹞\n【瑑】圭璧上起兆瑑也﹝周禮先鄭注云瑑有圻鄂瑑起也後鄭云瑑文飾也許云起兆瑑與先鄭說合兆者垗也營域之象先鄭所謂垠堮也大圭不瑑者以素爲貴也﹞从王彖聲﹝彖聲依韻會所引鍇本今鍇本亦作篆省聲又淺人改之也直戀切十四部﹞周禮曰瑑圭璧﹝典瑞曰瑑圭璋璧琮疑此有脫誤﹞\n【珇】琮玉之瑑﹝玉人駔琮五寸宗后以爲權駔琮七寸天子以爲權注駔讀爲組以組繫之因名焉許作珇葢杜子春讀故書之駔爲珇鄭所不從不載其說者也記又云瑑琮八寸則駔琮非謂瑑明矣似讀駔爲珇訓琮玉之瑑失之方言曰珇好也美也許意謂兆瑑之美曰珇﹞从王且聲﹝則古切五部﹞\n【𤪌】弁飾也往往冒玉也﹝上也字依詩音義補弁師曰王之皮弁會五采玉琪鄭司農云故書會作䯤䯤讀如馬會之會謂以五采束髮也琪讀如綦車轂之綦按許謂以玉飾弁曰琪與司農說同後鄭則易琪爲綦綦結也皮弁之"},
{"n":"14-3","t":"縫中每貫結五采玉以爲飾謂之綦葢後鄭謂經琪字乃玉名故易爲綦字曹風其弁伊騏箋亦云騏當作綦自用其周禮說也許同先鄭說往往歴歴也鄭云皪皪而處是也﹞从王綦聲﹝渠之切一部﹞\n【璂】𤪌或从基\n【璪】玉飾如水藻之文﹝謂彫飾玉之文璪藻曡韻﹞从王喿聲﹝子晧切二部﹞虞書曰璪火粉米﹝古文尙書．咎繇謨文按虞書璪字衣之文也當从衣而从玉者假借也衣文玉文皆如水藻聲義皆同故相假借非衣上爲玉文也凡說文有引經言假借者例此禮經文采之訓古文多用繅字今文多用璪藻字其實三字皆假借﹞\n【瑬】𠂹玉也冕飾﹝弁師掌王之五冕五采繅十有二就皆五采玉十有二諸矦之繅斿九就珉玉三采繅斿皆就注繅雜文之名合五采絲爲之繩垂於延之前後就成也繩之每一帀而貫五采玉十二斿則十二玉也繅不言皆有不皆者衮衣之冕十二斿則用玉二百八十八鷩衣之冕繅九斿用玉二百一十六毳衣之冕七斿用玉百六十八希衣之冕五斿用玉百二十玄衣之冕三斿用玉"},
{"n":"15","t":"七十二矦當爲公字之誤也三采朱白蒼也繅斿皆就皆三采也每繅九成則九玉也公之冕用玉百六十二按弁師作斿玉藻从俗字作旒皆瑬之假借字﹞从王流聲﹝力求切三部﹞\n【璹】玉器也﹝徐鍇曰爾雅璋大八寸謂之琡說文有𤩈無琡宜同也﹞从王𠷎聲讀若淑﹝殊六切三部﹞\n【瓃】玉器也﹝雋不疑傳帶櫑具劒晉灼曰古長劒首以玉作井鹿盧形上刻木作山形如蓮花初生未敷時霍淸治書云攷古圖有玉轆轤玉具劒古樂府所云腰閒轆轤劒也按古玉器爲鹿盧轉旋葢不獨劒具先鄭注周禮云駔外有捷盧也捷盧亦謂鹿盧也﹞从王畾聲﹝說文無畾字而云畾聲者畾即靁之省也靁字下曰從雨畾象回轉形木部櫑字下曰刻木作雲靁象施不竆楊雄賦曰轠轤不絶凡從畾字皆形聲兼會意魯回切十五部﹞\n【玼】新玉色鮮也﹝各本無新詩音義兩引皆作新色鮮也今補玼本新玉色引伸爲凡新色如詩玼兮玼兮言衣之鮮盛新臺有玼言臺之鮮明韻會引作玉色鮮絜也﹞从王此聲﹝詩音義音此又且禮"},
{"n":"15-1","t":"反十五部古此聲之字多轉入十六部十六部與十七部至近是以劉昌宗云倉我反也玼之或體作瑳楚景瑳以爲名詩君子偕老二章三章皆曰玼兮玼兮是以二章毛鄭有注三章無注或兩章皆作瑳內司服注引瑳兮瑳兮其之翟也又引瑳兮瑳兮其之展也可證自淺人分別玼屬二章瑳屬三章畫爲二字二義又於說文增瑳爲訓釋今刪﹞詩曰新臺有玼﹝詩．邶風文今本作泚韓詩作漼云鮮皃即今璀璨字也﹞\n【璱】玉英華相帶如瑟弦也﹝左思吳都賦符采彪炳劉逵注曰符采玉之橫文也郭璞引王子靈符應曰赤如雞冠黃如蒸栗白如割肪黑如純漆玉之符采也璱瑟曡韻﹞从王瑟聲﹝所櫛切十二部﹞詩曰璱彼玉瓚﹝詩大雅作瑟箋云瑟絜鮮貌孔子曰璠與近而視之瑟若也韻會引作瑟彼則引詩爲發明从瑟意﹞\n【瑮】玉英華羅列秩秩﹝爾雅釋訓秩秩淸也毛傳秩秩有常也瑮列雙聲瑮秩曡韻﹞从王㮚聲﹝力質切十二部聘義說玉云縝密以栗﹞逸論語曰玉粲之璱兮其𤩰"},
{"n":"15-2","t":"猛也﹝蓺文志曰論語漢興有齊魯之說傳齊論者惟王陽名家傳魯論者安昌矦張禹最後而行於世然則張禹魯論所無則謂之逸論語如十七篇之外爲逸禮二十九篇之外爲逸尚書也齊論多問王知道二篇王伯厚云問王疑當作問玉按說文玉瑮瑩三字下所引葢即問玉篇歟﹞\n【瑩】玉色也﹝謂玉光明之皃引伸爲磨瑩亦作鎣﹞从王熒省聲﹝李善引說文烏明切唐韻烏定切十一部﹞一曰石之次玉者﹝此字義之別說也齊風傳曰瑩石似玉也衞風傳曰瑩美玉也﹞逸論語曰如玉之瑩﹝此葢引證玉色之義﹞\n【璊】玉䞓色也﹝毛傳曰璊赬玉也今本脫玉字﹞从王㒼聲﹝莫奔切古音在十四部﹞禾之赤苗謂之？﹝各本从木作樠今依毛詩釋文宋槧？即艸部虋字之或體艸部不言或作？而此見之亦可見或字不能悉載﹞言璊玉色如之﹝釁聲在十三部與十四部㒼聲最近而又雙聲此璊𣯩字皆於虋得義也﹞\n【玧】璊或从允﹝允聲在十三部﹞\n【瑕】玉小赤也﹝子虛賦赤瑕駁犖張揖曰赤瑕赤玉也揚雄蜀都賦左思吳都賦皆云瑕英劉逵曰瑕玉屬也木華海賦瑕石詭暉廣雅玉屬有赤瑕若聘義瑕不揜瑜注瑕玉之病也高注淮南書曰瑕猶釁也此別一義釁同璺﹞从王叚聲﹝乎加切古音在五部﹞\n【琢】治玉也﹝釋器玉謂之琢石謂之摩毛傳同按琢琱字謂鐫鏨之事理字謂分析之事攷工記𠜜磨五工玉人記玉之用楖人雕人闕楖人葢理之如楖之疏髮雕人葢琢之如鳥之啄物左思賦水鳥曰彫琢蔓藻是其意﹞从王豖聲﹝竹角切三部﹞\n【琱】治玉也﹝釋器玉謂之雕按琱琢同部雙聲相轉注詩周禮之追大雅之敦弓皆與琱雙聲也﹞一曰石似玉﹝此字義之別說﹞从王周聲﹝都僚切古音在三部經傳以雕彫爲琱﹞\n【理】治玉也﹝戰國策鄭人謂玉之未理者爲璞是理爲剖析也玉雖至堅而治之得其䚡理以成器不難謂之理凡天下一事一物必推其情至於無憾而後即安是之謂天理是之謂善治此引伸之義也戴先生孟子字義疏證曰理者察之而幾微必區以別之名也是故謂之分理在"},
{"n":"16","t":"物之質曰肌理曰腠理曰文理得其分則有條而不紊謂之條理鄭注樂記曰理者分也許叔重曰知分理之可相別異也古人之言天理何謂也曰理也者情之不爽失也未有情不得而理得者也天理云者言乎自然之分理也自然之分理以我之情絜人之情而無不得其平是也﹞从王里聲﹝良止切一部﹞\n【珍】寶也﹝宀部曰寶珍也是爲轉注﹞从王㐱聲﹝陟鄰切古音在十三部﹞\n【玩】弄也﹝廾部曰弄玩也是爲轉注周禮曰玩好之用﹞从王元聲﹝五換切十四部﹞\n【貦】玩或从貝\n【玲】玉聲也﹝甘泉賦和氏瓏玲大玄亾彼瓏玲皆謂玉聲法言廣雅作玲瓏﹞从王令聲﹝郞丁切古音在十二部﹞\n【瑲】玉聲也﹝小雅有瑲蔥珩毛傳瑲珩聲也秦風佩玉將將玉藻然後玉鏘鳴皆當作此字﹞从王倉聲﹝七羊切十部﹞詩曰攸革有瑲﹝周頌載見文攸各本作鞗今正說見鋚字下有瑲今詩作有鶬亦作鎗按鸞鈴轡飾之聲而字作瑲玉聲而字作鏘皆得謂之假借﹞\n【玎】玉聲也﹝以椓之丁丁伐"},
{"n":"16-1","t":"木丁丁例之葢當曡字言玎玎﹞从王丁聲﹝中莖當經二切十二部﹞齊大公子伋？曰玎公﹝齊世家古今人表皆云師尙父之子丁公丁公之子乙公乙公之子癸公猶之魯禽父晉燮父衞康伯宋微仲皆無謚不聞謚玎也此當云讀若齊大公子伋謚曰丁公轉寫脫讀若字因改丁爲玎不直言讀若丁者古音丁公之讀當與凡丁異也丁乙癸皆非謚明矣而云謚丁公者古者以字爲謚之義也﹞\n【琤】玉聲也从王爭聲﹝楚耕切十一部按此字恐系瑲之俗﹞\n【瑣】玉聲﹝謂玉之小聲也周易旅瑣瑣鄭君陸績皆曰瑣瑣小也﹞从王𧴪聲﹝蘇果切十七部﹞\n【瑝】玉聲﹝謂玉之大聲也﹞从王皇聲﹝廣韻云說文音皇十韻﹞\n【瑀】石之次玉者﹝次各本譌似依詩音義正義引訂鄭風傳曰雜佩者珩璜琚瑀衝牙之類又曰佩有琚瑀所以納閒納閒者納於上珩下璜衝牙之中也韓詩傳蠙珠以納其閒保傅篇曰玭珠以納其閒琚瑀以雜之玭即蠙毛不言蠙珠韓不言琚瑀保傅篇兼言之葢蠙珠居中琚瑀皆美石又貫於"},
{"n":"16-2","t":"蠙珠之上下故曰雜佩雜集也集衆美也盧辨曰玭珠之赤者曰琚白者曰瑀誤矣﹞从王禹聲﹝王矩切五部﹞\n【玤】石之次玉者㠯爲系璧﹝系璧葢爲小璧系帶閒縣左右佩物也﹞从王丰聲讀若詩曰瓜瓞菶菶﹝大雅生民文此引經說字音也補蠓切九部﹞一曰若𧊧蚌﹝今音蚌在講韻古音江講合於東董﹞\n【玪】玪𤨙﹝逗﹞石之次玉者﹝鄭本尚書璆玪琅玕鄭注璆美玉玪美石子虛賦瑊玏玄厲張揖曰瑊玏石之次玉者中山經葛山其下多瑊石郭傳瑊玏石似玉廣雅瑊玏石次玉也按玪瑊同字𤨙玏同字玪𤨙合二字爲石名亦有單言玪者如尚書中山經及穆天子傳是﹞从王今聲﹝古？切古音在七部廣韻瑊音箴是﹞\n【𤨙】玪𤨙也从王勒聲﹝盧則切一部﹞\n【琚】佩玉石也﹝各本作瓊琚也今正詩鄭風正義釋文皆引說文琚佩玉名衞風釋文又引琚佩玉名按雜佩謂之佩玉見周禮大戴禮玉藻詩鄭風秦風衞風尙書大傳贅以名字語不可通琚乃佩玉之一物不得云佩玉名也毛公大戴皆云琚瑀以納閒許君以瑀字廁於石次玉之類然則名字爲石之字誤無疑佩玉石者謂佩玉納閒之石也木瓜毛傳云琚佩玉石也許君用之今毛傳石譌爲名莫能是正瑀下不言佩玉石琚下不言美石次玉互見也詩佩玉瓊琚謂佩玉之閒有美琚也瓊瑰玉佩謂美瑰在玉佩之閒也﹞从王居聲﹝九魚切五部﹞詩曰報之以瓊琚\n【璓】石之次玉者﹝衞風充耳琇瑩傳琇瑩美石也按琇瑩是二石名故都人士傳曰琇美石也著傳曰瑩石似玉也﹞从王莠聲﹝陸德明引說文弋久反唐韻息救切三部按說文从莠隷从秀猶从芺之多爲夭也﹞詩曰充耳璓瑩\n【玖】石之次玉黑色者﹝詩．木瓜傳曰玖玉名𠀌中有麻傳曰玖石次玉者按不應同物異訓葢木瓜傳本作玉石漢書．西域傳于闐國多玉石注曰玉石石之似玉者也楊雄蜀都賦亦言玉石轉寫石譌名耳玖音近黝故訓黑色﹞从王久聲﹝陸德明引說文紀又反唐韻舉友切古音在一部詩久字在一部孔子易傳久在三部﹞詩曰貽我佩玖﹝貽當作詒王風文﹞讀若𦬊﹝此古音在一部之證﹞或曰若人句脊之句﹝此又一音也上句音鉤下句當作痀？部曰痀曲脊也古讀如苟句聲在四部此一部三部四部合韻最近之理﹞\n【㺿】石之似玉者﹝似玉篇作次又引倉頡云五色石也﹞从王𦣞聲讀若貽﹝與之切一部﹞\n【珢】石之似玉者从王艮聲﹝語巾切古音在十三部﹞\n【𤤺】石之似玉者从王曳聲﹝余制切古音在十六部曳从申以象抴引之丿爲聲按玉篇廣韻皆兼有𤤺？字訓釋同？音臾必有一誤﹞\n【璅】石之似玉者从王巢聲﹝子晧切二部﹞\n【璡】石之似玉者从王進聲讀若津﹝將鄰切十二部﹞\n【㻸】石之似玉者从王朁聲﹝側岑切七部﹞\n【璁】石之似玉者从王悤聲讀若蔥﹝倉紅切九部﹞\n【𤩭】石之似玉者从王號聲讀若鎬﹝乎到切二部﹞\n【𤪍】石之似玉者从王舝聲讀若曷﹝乎捌切十五部﹞\n【𤦼】石之似玉者从王𥄗聲﹝烏貫切十四部﹞\n【𤫉】石之玉﹝鍇本如此下有言次玉者四字葢注釋語自𤤺至㺮十八字皆似玉者鉉本作石之次玉者與鍇本注皆非玉篇廣韻皆云𤫉石似玉﹞从王燮聲﹝穌叶切七部﹞\n【玽】石之似玉者﹝似汲古原本作次非﹞从王句聲讀若苟﹝古厚切四部﹞\n【琂】石之似玉者从王言聲﹝語軒切十四部﹞\n【璶】石之似玉者从王盡聲﹝徐刃切十二部﹞\n【琟】石之似玉者从王隹聲讀若維﹝以追切十五部﹞\n【瑦】石之似玉者从王烏聲﹝安古切五部﹞\n【瑂】石之似玉者从王眉聲讀若眉﹝武悲切十五部﹞\n【璒】石之似玉者从王登聲﹝都騰切六部﹞\n【㺨】石之似玉者从王厶聲讀與私同﹝凡言讀與某同者亦即讀若某也息夷切十五部﹞\n【玗】石之似玉者﹝鍇釋以珣玗琪非也珣玗琪合三字爲玉名單言珣者玉器也單言璂者弁飾也單言玗者美石也齊風尚之以瓊華傳曰華美石華葢即玗二字同于聲也﹞从王亏聲﹝羽俱切五部﹞\n【𤣻】玉屬也﹝玉篇引穆天子傳采石之山有？瑤凡言某屬者謂某之類﹞从王？聲讀若？﹝莫悖切十五部﹞\n【瑎】黑石似玉者从王皆聲讀若諧﹝尸皆切十五部﹞\n【碧】石之靑美者﹝西山經高山其下多靑碧傳碧亦玉類也淮南書崑崙有碧樹注碧靑石也劉逵常璩郭樸皆曰越巂會無縣東山出碧﹞从王石白聲﹝从玉石者似玉之石也碧色靑白金尅木之色也故从白云白聲者以形聲苞會意兵彳切古意在五部﹞\n【琨】石之美者﹝王肅及某氏注禹貢皆曰瑤琨皆美石劉逵注吳都賦顏師古注地理志皆曰琨美石今本轉寫石多譌玉穆天子傳天子之珤玉昆傳石似美玉今本昆譌果招魂昆蔽象棋注昆玉也當云昆同琨石似玉﹞从王昆聲﹝古渾切十三部﹞夏書曰﹝夏各本譌虞﹞楊州貢瑤琨瑻琨或从貫﹝馬融尚書漢地理志皆作瑻貫聲在十四部與十三部昆聲合韻最近而又雙聲如昆夷亦爲串夷韋昭瑻音貫﹞\n【珉】石之美者﹝弁師珉玉三采﹞从王民聲﹝武巾切十二部按凡民聲字在十二部凡昏聲字在十三部昏不以民爲聲也聘義注曰碈或作玟凡文聲昏聲同部琘碈字皆玟之或體不與珉同字其譌亂久矣﹞\n【瑤】石之美者﹝各本石譌玉今依詩音義正衞風報之以瓊瑤傳曰瑤美石正義不誤王肅某氏注尚書劉逵注吳都賦皆曰瑤琨皆美石也大雅曰維玉及瑤云及則瑤賤於玉周禮享先王大宰贊王玉爵內宰贊后瑤爵禮記尸飮五君洗玉爵獻卿尸飮七以瑤爵獻大夫是玉與瑤等差明證九歌注云瑤石之次玉者凡謂瑤爲玉者非是﹞从王䍃聲﹝余招切二部﹞詩曰報之㠯瓊瑤﹝衞風木瓜﹞\n【珠】蜯中陰精也﹝蜯或蚌字中各本作之今依初學記大戴禮曰珠者陰之陽也故勝火﹞从王朱聲﹝章俱切古音在三部﹞春秋國語曰珠足以御火災是也﹝足字依玉篇補御各本作禦今正楚語左史倚相曰珠足以禦火災則寶之韋注珠水精故以禦火災﹞\n【玓】玓瓅﹝逗﹞明珠光也﹝光各本作色今依李善所引史記．司馬相如傳曰明月珠子玓瓅江靡應邵曰靡邊也﹞从王勺聲﹝都歴切古音在二部﹞\n【瓅】玓瓅也从王樂聲﹝郞擊切古音在二部二字曡韻﹞\n【玭】珠也﹝謂珠名也﹞从王比聲﹝韋昭薄迷反十五部紕字下曰讀若玭珠﹞宋宏曰淮水中出玭珠玭珠珠之有聲者﹝此宋宏說伏生尚書語也宏字仲子能薦桓譚辟牟長者伏生尚書徐州之貢淮夷玭珠臮魚仲子謂淮水中出玭珠與鄭古文尙書說合玭珠珠之有聲者七字當作玭蚌之有聲者六字玭本是蚌名以爲珠名韋昭曰玭蚌也廣韻曰蠙珠母也西山經𩶯魮之魚其狀如覆銚鳥首而翼魚尾音如磬之聲是生珠玉江賦所謂文魮磬鳴郭傳云蚌類按玭蚌葢類是能鳴故曰蚌之有聲者﹞\n【蠙】夏書玭从虫賓﹝謂古文夏書玭字如此作从虫賓聲古音在十二部故唐韻步因切其音變爲蒲邊扶堅二切小篆从比其雙聲也玭字葢亦古文故伏生尙書作玭夏本紀地理志從之非伏生依小篆乃其壁藏本固爾也﹞\n【珕】蜃屬﹝謂蜃之類其甲亦可飾物也﹞从王劦聲﹝郎計切十五部﹞禮記曰﹝記曰字依韻會所引補土部禮記曰天子赤墀今本亦刪記曰字藝文志曰記百三十一篇七十子後學者所記也﹞佩刀士珕琫而珧珌﹝詩正義作珕琫而珕珌﹞\n【珧】蜃甲也﹝介物之㱿曰甲﹞所以飾物也﹝釋器曰以蜃者謂之珧按爾雅蜃小者珧東山經嶧臯之水多蜃珧傳曰蜃蚌屬珧玉珧亦蚌屬然則蜃珧二物也許云一物者據爾雅言之凡物統言不分析言有別蜃飾謂之珧猶金飾謂之銑玉飾謂之珪金不必皆銑玉不必皆珪也﹞从王兆聲﹝余昭切二部﹞禮記曰﹝二字補﹞佩刀天子玉琫而珧珌﹝見毛傳按天子玉琫珧珌僃物也諸侯璗琫璆珌讓於天子也璆美玉也天子"},
{"n":"18-2","t":"玉上諸矦玉下故曰讓於天子也大夫鐐琫鏐珌銀上金下也士珕琫珧珌珧有玉珧之偁貴於珕自諸矦至士皆下美於上惟天子上美於下毛詩集注定本釋文皆作諸矦璆珌惟正義作諸矦鏐珌又集注定本釋文皆作大夫鏐珌惟正義作大夫鐐珌又說文作士珧珌正義作士珕珌與說文異﹞\n【玟】玟瑰﹝逗﹞火𠫼珠﹝各本作火？玟瑰也今依韻會所引正子虛賦晉灼注呂靜韻集皆同吳都賦注曰火齊如雲母重沓而可開色黃赤似金出日南廣雅珠屬有玟瑰﹞一曰石之美者﹝謂石之美者名玟此字義之別說也釋元應大唐衆經音義引石之美好曰玟聘義君子貴玉而賤碈注碈石似玉或作玟玉藻士佩瑌玟玟又作砇按史記．子虛賦琳琘琨珸砇琘琘皆玟之或體與珉各部﹞从王文聲﹝二義古音皆讀如文在十三部今音則前義讀如枚人十五部後義讀如罠入十二部﹞\n【瑰】玟瑰也从王鬼聲﹝公回切十五部玟瑰本雙聲後人讀爲曡韻﹞一曰圜好﹝謂圜好曰瑰此字義之別說也衆經音義亦引圜好曰瑰玉篇圜好上增"},
{"n":"18-3","t":"珠字誤後義當音回○按詩．秦風傳曰瑰石而次玉疑許失載﹞\n【璣】珠不圜者﹝各本作也今依尙書音義後漢書注author凡經傳沂鄂謂之幾門橜謂之機故珠不圜之字从幾﹞从王幾聲﹝居衣切十五部﹞\n【琅】琅玕﹝逗﹞似珠者﹝尙書璆琳琅玕鄭注曰琅玕珠也王充論衡曰璆琳琅玕土地所生眞玉珠也魚蚌之珠與禹貢琅玕皆眞珠也本艸經靑琅玕陶貞白謂即蜀都賦之靑珠而某氏注尙書郭注爾雅山海經皆曰琅玕石似珠玉裁按出於蚌者爲珠則出於地中者爲似珠似珠亦非人爲之故鄭王謂之眞珠也﹞从王良聲﹝魯當切十部﹞\n【玕】琅玕也从王干聲﹝古寒切十四部﹞禹貢雝州璆琳琅玕\n【𤥚】古文玕从王旱﹝葢壁中尙書如此作干聲旱聲一也賈誼新書上有蔥珩下有雙璜捍珠以納其閒琚瑀以雜之捍必？之誤﹞\n【珊】珊瑚﹝逗﹞色赤生於海﹝廣韻引生海中而色赤也﹞或生於山﹝廣雅珊瑚爲珠類故次於此上林賦注曰珊瑚生水底石邊大者樹高三"},
{"n":"19","t":"尺餘枝格交錯無有葉石部曰上摘山巖空靑珊瑚陊之珊瑚有靑色者或云赤爲珊瑚靑爲琅玕﹞从王刪省聲﹝穌干切十四部﹞\n【瑚】珊瑚也从王胡聲﹝戸吳切五部﹞\n【𤥗】石之有光者璧𤥗也﹝者字依李善江賦注補此當作璧𤥗石之有光者也恐亦後人倒之璧𤥗即璧流離也地理志曰人海市明珠璧流離西域傳曰罽賓國出璧流離璧流離三字爲名胡語也猶珣玕琪之爲夷語漢武梁祠堂畫有璧流離曰王者不隱過則至吳國山𥓓紀符瑞亦有璧流離梵書言吠璢璃吠與璧音相近西域傳注孟康曰璧流離靑色如玉今本漢書注無璧字讀者誤認正文璧與流離爲二物矣今人省言之曰流離改其字爲璢璃古人省言之曰璧𤥗𤥗與流璢音同楊雄羽獵賦椎夜光之流離是古亦省作流離也﹞出西胡中﹝西胡西域也班固曰西域三十六國皆在匈奴之西故說文謂之西胡凡三見魏略云大秦國出赤白黑黃靑綠縹紺紅紫十種流離師古曰此葢自然之物采澤光潤踰於衆玉其色不恆今俗所用皆銷洽石汁加以衆藥灌而爲之尤"},
{"n":"19-1","t":"虛脃不貞實﹞从王丣聲﹝廣韻引說文音畱三部玉裁按古音卯丣二聲同在三部爲曡韻而畱𤥗𦯄𦕼駵𪕚劉等字皆與丣又曡韻中雙聲昴貿茆等字與卯㬪韻中雙聲部分以㬪韻爲重字音以雙聲爲重許君丣丣畫分而从丣之字俗多改爲从自漢已然卯金刀爲劉之說緯書荒繆正屈中止句馬頭人人持十之類許所不信也凡俗字丣變卯者今皆更定學者勿持漢人繆字以疑之﹞\n【琀】送死口中玉也﹝典瑞曰大喪共飯玉含玉注飯玉碎玉以雜米也含玉柱左右顚及在口中者雜記曰含者執璧將命則是璧形而小耳穀梁傳曰貝玉曰含按琀士用貝見士喪禮諸矦用璧見雜記天子用玉﹞从王含含亦聲﹝胡紺切古音在七部經傳多用含或作唅﹞\n【𤪎】遺玉也﹝謂贈遺之玉也蒙上送死言之何休曰知死者贈襚襚猶遺也大宰典瑞皆言大喪贈玉注云葢璧也鍇說以山海經遺玉儻是玉名則當廁於璙已下十六字閒﹞从王𣣸聲﹝以周切三部此字葢在禮古經及記﹞\n【璗】金之美者﹝釋器黃金謂之璗其美者謂之鏐許說小"},
{"n":"19-2","t":"異﹞與玉同色从王﹝謂光色如玉之符采故其字从玉﹞湯聲﹝徒朗切十部﹞禮記曰﹝二字依韻會補﹞佩刀諸矦璗琫而璆珌﹝詩毛傳同詩正義作璗琫而鏐珌也王莽傳瑒琫瑒珌瑒即璗字孟康云玉名非﹞\n【𤫊】巫也﹝各本巫上有靈字乃複舉篆文之未刪者也許君原書篆文之下以𣜩複寫其字後人剛之時有未盡此因巫下脫也字以靈巫爲句失之今補也字屈賦九歌靈偃蹇兮皎服又靈連蜷兮既畱又思靈保兮賢姱王注皆云靈巫也楚人名巫爲靈許亦當云巫也無疑矣引伸之義如謚法曰極知鬼事曰靈好祭鬼神曰靈曾子曰陽之精氣曰神陰之精氣曰靈毛公曰神之精明者稱靈皆是也﹞以玉事神﹝依韻會無也字﹞从王﹝巫能以玉事神故其字从玉﹞霝聲﹝郎丁切十一部﹞\n【靈】𤫊或从巫\n\n文百二十四﹝依鍇本重十七﹝鍇十六今增㻫字則十七按自璙己下皆"},
{"n":"19-3","t":"玉名也瓚者用玉之等級也瑛玉光也璑己下五交記玉之惡與美也璧至瑞皆言玉之成瑞器者也璬珩玦珥至瓃皆以玉爲飾也玼至瑕皆言玉色也琢琱理三文言治玉也珍玩二文言愛玉也玲己下六文玉聲也瑀至玖石之次玉者也㺿至瑎石之似玉者也琨珉瑤石之美者也玓至？皆珠類也琀？二文送死玉也璗異類而同玉色者靈謂能用玉之巫也通乎說文之條理次第斯可以治小學\n【玨】二玉相合爲一珏﹝左傳正義曰瑴倉頡篇作珏云雙玉爲珏故字从雙玉按淮南書曰玄玉百工注二玉爲一工工與珏雙聲百工即百珏也不言从二玉者義在於形形見於義也古岳切三部﹞凡珏之屬皆从珏﹝因有班𨌥字故珏專列一部不則綴於玉部末矣凡說文通例如此﹞\n【瑴】珏或从㱿﹝㱿聲也左傳納玉十瑴魯語行玉廿瑴字皆如此作韋昭杜預解同說文﹞\n【班】分瑞玉﹝堯典曰班瑞于羣后﹞从玨刀﹝會意刀所以分也布還切古音在十三部讀如文質份份之份周禮以頒爲班"},
{"n":"20","t":"古頒班同部﹞\n【𨌥】車笭閒皮匧也﹝也字依玉篇補東京賦司馬彪輿服志皆曰𨌥弩李善曰𨌥車闌閒皮筐置弩於𨌥曰𨌥弩師古亦曰𨌥弩皮篋盛弩也今本輿服志𨌥弩二字譌爲𨏟輒弩三字﹞古者使奉玉所以盛之﹝依玉篇補正﹞从車玨﹝謂此皮篋漢時輕車以藏弩輕車古之戰車也其制沿於古者人臣出使奉圭璧璋琮諸玉車笭閒皮篋所用盛之此其字之所由从車玨會意也聘禮圭藏於櫝然則櫝藏於皮篋﹞讀與服同﹝房六切古音當在一部以服古在一部也﹞\n文三重一\n【气】雲气也﹝气氣古今字自以氣爲雲气字乃又作餼爲廩氣字矣气本雲气引伸爲凡气之偁﹞象形﹝象雲起之皃三之者列多不過三之意也是類乎從三者也故其次在是去既切十五部借爲气假於人之气又省作乞﹞凡气之屬皆从气\n【氛】祥气也﹝謂吉凶先見之氣左傳曰非祭祥也喪氛"},
{"n":"20-1","t":"也杜注氛惡氣也晉語曰見翟柤之氛注氛祲氛凶象也凶曰氛吉曰祥玉裁按統言則祥氛二字皆兼吉凶析言則祥吉氛凶耳許意是統言左傳又曰楚氛甚惡杜注氛氣也可見不容分別﹞从气分聲﹝符分切十三部﹞\n【雰】氛或从雨﹝按此爲小雅雨雪雰雰之字月令雰霧冥冥釋名氛粉也潤氣箸艸木因凍則凝色白若粉也皆當作此雰與祥氣之氛各物似不當混而一之﹞\n文二重一\n【士】事也﹝豳風周頌傳凡三見大雅武王豈不仕傳亦云仕事也鄭注表記申之曰仕之言事也士事㬪韻引伸之凡能事其事者偁士白虎通曰士者事也任事之稱也故傳曰通古今辯然不謂之士﹞數始於一終於十从一十﹝三字依廣韻此說會意也﹞孔子曰推十合一爲士﹝韻會玉篇皆作推一合十鉉本及廣韻皆作推十合一似鉉本爲長數始一終十學者由博返約故云推十合一博學審"},
{"n":"20-2","t":"問愼思明辨篤行惟以求其至是也若一以貫之則聖人之極致矣鉏里切一部﹞凡士之屬皆从士\n【壻】夫也﹝夫者丈夫也然則壻爲男子之美稱因以爲女夫之稱釋親曰女子之夫爲壻﹞从士胥﹝鉉本有聲字誤周禮注詩箋皆曰胥有才知之稱又曰胥讀如諝謂其有才知爲什長說文言部曰諝知也然則从胥者从諝之省﹞詩曰女也不爽士貳其行士者夫也﹝此引衞風而䆁之明从士之意﹞讀與細同﹝穌計切古音當在十六部﹞\n【婿】壻或从女﹝以女配有才知者爲會意﹞\n【壯】大也﹝方言曰凡人之大謂之奘或謂之壯尋說文之例當云大士也故下云从士此葢淺人刪士字﹞从士爿聲﹝側亮切十部﹞\n【墫】士舞也﹝各本無士依詩爾雅音義補周禮大胥以學士合舞小胥巡學士舞列故其字从士也當爲皃毛傳墫墫舞皃古書也皃二字多互譌﹞从士𢍜聲﹝慈損切十三部﹞詩曰？？舞我﹝詩小雅文爾雅坎坎墫墫喜也今詩作蹲﹞\n文四重一\n【丨】下上通也﹝依玉篇﹞引而上行讀若囟﹝囟之言進也﹞引而下行讀若𨓤﹝可上可下故曰下上通竹部曰篆引書也凡字之直有引而上引而下之不同若至字當引而下不字當引而上又若才屮木生字皆當引而上之類是也分用之則音讀各異讀若？在十三部讀若𨓤在十五部今音思二切囟之雙聲也又音古本切﹞凡丨之屬皆从丨\n【中】內也﹝俗本和也非是當作內也宋麻沙本作肉也一本作而也正皆內之譌入部曰內者入也入者內也然則中者別於外之辭也别於偏之辭也亦合宜之辭也作內則此字平聲去聲之義無不賅矣許以和爲唱和字龢爲諧龢字龢和皆非中之訓也周禮中失即得失﹞从口丨下上通也﹝按中字會意之恉必當从口音圍衞宏說？字从？？則中之不从口明矣俗皆从口失之云下上通者謂中直或引而上或引而下皆入其內也陟弓切九部﹞\n【𠁧】古"},
{"n":"21","t":"文中﹝此字可疑豈淺人誤以屈中之虫入此歟﹞\n【𣃘】旌旗杠皃﹝釋天曰素錦韜杠杠謂旗之竿也詩謂之干﹞从丨㫃﹝以丨象杠形加㫃爲偏㫄會意﹞㫃亦聲﹝丑善切十四部﹞\n文三重一﹝依鍇本張次立依鉉本增？字云籒文中\n說文解字弟一篇上\n受業祁門胡文水校字\n\n"}
]