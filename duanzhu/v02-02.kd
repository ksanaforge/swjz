[
{"n":"","t":"﻿\n\n說文解字第二篇下\n金壇段玉裁注\n【正】是也从一﹝句﹞一㠯止﹝江沅曰一所㠯止之也如乍之止亡母之止姦皆以一止之之盛切十一部﹞凡正之屬皆从正\n【㱏】古文正从二二古文上字﹝此亦同䇂示辰龍童音章皆从二﹞\n【𧾸】古文正从一足足亦止也﹝止部曰止爲足﹞\n【乏】春秋傳曰反正爲乏﹝左傳宣十五年文此說字形而義在其中矣不正則爲匱？二字相郷背也禮受矢者曰正拒矢者曰？以其禦矢謂之？以獲者所容身謂之容房法切古音在七部﹞\n文二重二\n【是】直也﹝直部曰正見也﹞从日正﹝十目燭隱則曰直以日爲正則曰是从日正會意天下之物莫"},
{"n":"70-1","t":"正於日也左傳曰正直爲正正曲爲直五經文字是入曰部則唐本从曰也恐非承旨切旨當作紙十六部﹞凡是之屬皆从是\n【𣆞】籒文是从古文正﹝按此知籒篆皆从日﹞\n【韙】是也﹝古文尙書曰時五者來僃今文尙書作五是來僃李賢於李雲荀爽傳皆引史記五是來僃可證凡史記多用今文尙書也荀爽對策曰五韙咸僃韙與是義同六書之轉注也李雲上書曰五氏來僃氏與是音同在十六部六書之叚借也﹞从是韋聲﹝于鬼切十五部﹞春秋傳曰犯五不韙﹝左傳隱十一年文﹞\n【愇】籒文韙从心﹝玉篇云愇怨恨也廣韵引字書愇恨也皆不云同韙﹞\n【尟】是少也﹝易．𣪠辭故君子之道鮮矣鄭本作尟云少也又尟不及矣本亦作鮮又釋詁鮮善也本或作尠尠者尟之俗﹞是少﹝逗﹞俱存也﹝是少二字各本譌作尟字此釋上文是少之意是此也俱存而獨少此故曰是少﹞从是少﹝於其形得其義也﹞賈侍中說﹝此字說得諸侍中也穌典切十四部﹞\n文三重二\n【辵】乍行乍止也﹝公食大夫禮注曰不拾級而下曰？鄭意不拾級而上曰栗階亦曰歷階不拾級下曰？階也廣雅？奔也﹞从彳止﹝彳者乍行止者乍止丑略切古音葢在二部讀如超﹞凡辵之屬皆从辵讀若春秋傳曰辵階而走﹝讀若二字衍春秋傳者公羊宣二年文今公羊作？何休曰？猶超遽不暇以次﹞\n【迹】步處也﹝莊子云夫迹履之所出而迹豈履也﹞从辵亦聲﹝迹本作𨒪朿聲故音在十六部小篆改爲亦聲則當入五部而非本部之形聲矣李陽冰云李丞相持朿作亦謂此字也資昔切古音在十六部﹞\n【蹟】或从足責﹝責亦朿聲也小雅念彼不蹟毛傳不蹟不循道也﹞\n【𨒪】籒文迹从朿﹝釋獸鹿其跡速釋文本又作？素卜反引字林鹿跡也按速正𨒪字之誤周時古本云其𨒪𨒪𨒪之名不嫌專繫鹿也廣雅躔？解亢跡也即爾雅麋跡躔鹿跡𨒪麕跡解兔跡迒也曹憲？音匹迹反集韵云迹或作？然則字林從鹿速聲素卜反之字紕繆實甚或以竄入爾雅又或以羼入鹿部麌麛二字之閒其誤可不辯自明矣﹞\n【𨘇】無違也﹝舛部曰舝車軸耑鍵也㒳相背从舛？从舝而曰無違猶祀從巳而曰祭無巳也﹞从辵舝聲讀若害﹝胡葢切十五部廣韵音會﹞\n【䢦】先道也﹝道今之導字䢦經典假率字爲之周禮燕射帥射夫以弓矢舞故書帥爲率鄭司農云率當爲帥大鄭以漢人帥領字通用帥與周時用率不同故也此所謂古今字毛詩率時農夫韓詩作帥時許引周禮率都建旗鄭周禮作帥都聘禮注曰古文帥皆爲率皆是也又釋詁毛傳皆云率循也此引伸之義有先導之者乃有循而行者亦謂之䢦也﹞从辵率聲﹝疏密切十三部﹞\n【邁】遠行也﹝釋言毛傳曰邁行也﹞从辵萬聲﹝莫話切十五部萬聲在十四部合音也﹞\n【𨙚】邁或从蠆﹝按虫部？字上不从萬而？部厂部？皆从萬从虫未聞其詳﹞\n【巡】視行也﹝也各本作皃今依篇韵訂視行者有所省視之行也天子適諸矦曰巡狩"},
{"n":"71","t":"巡所守也視行一作延行延巡雙聲﹞从辵川聲﹝詳遵切十三部﹞\n【𨖏】恭謹行也从辵㲃聲讀若九﹝居又切三部﹞\n【𨑒】步行也﹝賁初九舍車而徒引伸爲徒搏徒涉徒歌徒擊𡔷﹞从辵土聲﹝同都切五部𨑒隷變作徒﹞\n【邎】行邎徑也﹝玉篇邎疾行也按此當作行徑也或作行由徑也﹞从辵䌛聲﹝以周切三部﹞\n【𨒌】正行也﹝釋言毛傳皆曰征行也許分別之征爲正行邁爲遠行﹞从辵正聲﹝形聲包會意諸盈切十一部廴部又有延字行也﹞\n【征】𨒌或从彳﹝引伸爲征伐孟子曰征之爲言正也﹞\n【隨】從也﹝行可委曲從迹謂之委隨﹞从辵隋聲﹝旬爲切古音在十七部﹞\n【䢌】行皃从辵巿聲﹝按各本篆文作？非也从即禮切之？則不得云？聲云蒲撥切矣？普活切隷變作市廣韵䢌北末切急走也䟛蒲撥切行皃？上同此三字實一字二音實一音也許書言剌癶癶與䢌音義同自下文䢡譌爲䢌因改此䢌爲？而以蒲撥北末分隷之其誤久矣十五部﹞\n【迋】往也﹝迋往曡韵﹞从辵王聲﹝于放切十部﹞春秋傳曰子無我迋﹝左傳昭卄一年文鄭風無信人之言人實迋女毛曰迋誑也傳意謂迋爲誑之叚借左氏此迋正同迋本訓往而經傳叚借爲誑故偁之以明依聲託事如𡚽本人姓而無有作𡚽借爲好字狟本訓犬行而尙狟狟借爲桓桓？本訓火不明而布重？席借爲蔤字皆其理也﹞\n【逝】往也﹝釋詁方言同方言曰逝秦晉語也﹞从辵折聲讀若誓﹝時制切十五部各本篆文不从𣃔艸非也﹞\n【䢐】往也﹝釋詁方言皆曰徂往也按鄭風匪我思且箋云猶非我思存也此謂且即徂之叚借釋詁又云徂存也是也﹞从辵且聲﹝全徒切五部﹞䢐齊語﹝方言文﹞\n【徂】䢐或从彳\n【𨖆】籒文从虘\n【述】循也﹝述循曡韵述或叚借術爲之如詩報我不述本作術是也古文多叚借遹爲之如書祗遹乃文攷詩遹駿有聲遹追來孝釋言毛傳皆曰遹述也是也孫炎曰遹古述字葢古文多以遹爲述故孫云爾謂今人用述古人用遹也凡言古今字者視此﹞从辵朮聲﹝食聿切十五部﹞\n【䢤】籒文从秫﹝朮者秫之省﹞\n【遵】循也﹝遵循曡韵見釋詁﹞从辵尊聲﹝將倫切十三部﹞\n【適】之也﹝釋詁適之往也方言逝徂適往也適宋魯語也按此不曰往而曰之許意葢以之與往稍別逝徂往自發動言之適自所到言之故變卦曰之卦女子嫁曰適人﹞从辵啻聲﹝施隻切十六部﹞適宋魯語\n【過】度也﹝引伸爲有過之過釋言郵過也謂郵亭是人所過愆郵是人之過皆是分別平去聲者俗說也﹞从辵咼聲﹝古禾切十七部﹞\n【遦】習也﹝此與手部摜音義同﹞从辵貫聲﹝工患切十四部亦假貫或假串左傳曰貫瀆鬼神釋詁貫習也毛詩曰串夷載路﹞\n【䢱】媟䢱也﹝女部作媟嬻黑部作黷今經典作瀆﹞从辵𧶠聲﹝徒谷切三部﹞\n【進】登也从辵閵省聲﹝即刃切十三部﹞\n【造】就也﹝造就曡韵廣雅造詣也﹞从辵告聲﹝七到切古音在三部﹞譚長說造上士也﹝王制𦫵於司徒者不征於鄕𦫵於學者不征於司徒曰造士注造成也能習禮則爲成士按依鄭則與就同義﹞\n【艁】古文造从舟﹝釋水天子造舟毛傳同陸氏云廣雅作艁按艁者謂並舟成梁後引伸爲凡成就之言﹞\n【逾】𨒋進也﹝𨒋進有所超越而進也﹞从辵俞聲﹝羊朱切四部﹞周書曰無敢昏逾﹝顧命文昏从民者誤﹞\n【遝】䢔也﹝廣韵䢔遝行相及也文賦紛葳蕤以馺遝方言迨遝及也東齊曰迨關之東西曰遝或曰及公羊傳祖之所逮聞也漢石經作遝聞﹞从辵眔聲﹝目部云眔目相及也是遝亦會意徒合切八部按褱？字皆眔聲是合韵之理也﹞\n【䢔】遝也﹝䢔遝曡韵﹞从辵合聲﹝侯閤切七部﹞\n【迮】迮迮起也﹝此與人部作音義同公羊傳今若是迮而與季子國何云迮起也倉卒意按孟子乍見孺子將入於井乍者倉卒意即迮之叚借也引伸訓爲迫迮即今之窄字也﹞从辵乍聲﹝阻革切古音在五部子各切﹞\n【逪】䢒逪也﹝䢒各本作迹依廣韵玉篇正小雅獻醻交錯毛曰東西爲交邪行爲錯儀禮交錯以辯旅"},
{"n":"72","t":"酬行禮一䢒一逪也﹞从辵昔聲﹝倉各切五部﹞\n【遄】往來數也﹝數所角桑谷二切釋詁曰遄疾也速也崧高蒸民傳同﹞从辵耑聲﹝市緣切十四部﹞易曰巳事遄往﹝已依韵會虞翻曰祀舊作已是也今本鉉作㠯鍇作以﹞\n【速】疾也﹝見釋詁﹞从辵束聲﹝桑谷切三部﹞\n【遬】籒文从欶﹝二傳作速公羊作遬如衞侯遫仲孫遫是也呂覽辨志注遬疾也玉藻見所尊者齊遬假遬爲肅也﹞\n【𧫷】古文从欶从言﹝籒古皆欶聲﹞\n【迅】疾也﹝見釋詁迅疾曡韵﹞从辵卂聲﹝息進切十二部﹞\n【适】疾也从辵𠯑聲讀與括同﹝古活切十五部﹞\n【逆】迎也﹝逆迎雙聲二字通用如禹貢逆河今文尙書作迎河是也今人假以爲順屰之屰逆行而屰廢矣﹞从辵屰聲﹝宜戟切古音在五部﹞關東曰逆關西曰迎﹝方言逢逆迎也自關而西或曰迎或曰逢自關而東曰逆﹞\n【迎】逢也﹝夆啎也逢遇也其理一也﹞从辵卬聲﹝疑卿切古音在十部﹞\n【䢒】會也﹝東西正相値爲䢒今人假交脛之交爲䢒會字﹞从辵交聲﹝古肴切二部﹞\n【遇】逢也从辵禺聲﹝牛具切古音在四部﹞\n【遭】遇也﹝見釋詁﹞从辵曹聲﹝作曹切古音三部﹞一曰邐行﹝俗云週遭是也﹞\n【遘】遇也﹝見釋詁易姤卦釋文曰薛云古文作遘鄭同按襍卦傳遘遇也柔遇剛也可以證全經皆當作遘矣遘遇曡韵﹞从辵冓聲﹝古𠋫切四部﹞\n【逢】遇也﹝見釋詁﹞从辵夆聲﹝符容切九部按夆啎也啎逆也此形聲包會意各本改爲峯省聲誤說文本無峯﹞\n【遌】相遇驚也﹝釋詁遇遻也遻見也﹞从辵屰屰亦聲﹝五各切五部﹞\n【迪】道也﹝見釋詁按道兼道路引導二訓方言由迪正也迪道曡韵﹞从辵由聲﹝徒歷切古音在三部﹞\n【遞】更易也﹝招䰟二八侍宿射遞代些王云遞更也遞易曡韵﹞从辵虒聲﹝特計切十六部﹞\n【通】達也﹝通達雙聲達古音同？禹貢達于河今文尙書作通于河按達之訓行不相遇也通"},
{"n":"72-2","t":"正相反經傳中通達同訓者正亂亦訓治徂亦訓存之理﹞从辵甬聲﹝他紅切九部﹞\n【𨑭】迻也从辵止﹝各本有聲字非也止在一部徙在十六部從辵止會意者乍行乍止而竟止則移其所矣斯氏切﹞\n【𢓊】徙或从彳﹝彳者行也﹞\n【𡲴】古文徙﹝未詳其形聲會意韵會云說文古作𢓊集韵作𡕝？然則此字不出說文也集韵字體亦不同﹞\n【迻】遷徙也﹝今人假禾相倚移之移爲遷迻字﹞从辵多聲﹝弋支切古音在十七部﹞\n【遷】登也从辵䙴聲﹝七然切十四部﹞\n【𢰕】古文遷从手西﹝形聲﹞\n【運】迻徙也﹝釋詁遷運徙也﹞从辵軍聲﹝王問切十三部﹞\n【遁】遷也﹝此字古音同循遷延之意凡逡遁字如此今之逡巡也儀禮鄭注用逡遁十有一﹞一曰逃也﹝此別一義以遁同遯葢淺人所增﹞从辵盾聲﹝徒困切十三部﹞\n【遜】遁也从辵孫聲﹝穌困切十三部按六經有孫無遜大雅孫謀聘禮孫而說學記不陵節而施之謂孫論語孫以出之皆愻之叚借也春秋夫人孫于齊公孫于齊詩公孫碩膚尙書序將孫于位皆逡遁遷延之意故穀梁云孫之爲言猶孫也公羊云孫猶孫也何休云孫猶遁也鄭箋云孫之言孫遁也釋言云孫遁也釋名曰孫遜也遜遁在後生也古就孫義引伸卑下如兒孫非別有遜字也至部？字下云從至至而復孫孫遁也此亦有孫無遜之證今尙書左氏經傳爾雅釋言淺人改爲遜許書遜遁也葢後人據今本爾雅增之非本有也﹞\n【返】還也﹝返還曡韵﹞从辵反﹝反覆也覆復同﹞反亦聲﹝扶版切十四部﹞商書祖伊返﹝西伯戡黎文各本作祖甲今依集韵訂﹞\n【𢓉】春秋傳返从彳﹝謂左氏傳也漢書曰左氏多古字古言許亦云左𠀌明述春秋傳以古文今左氏無？字者轉寫改易盡矣﹞\n【還】復也﹝釋言還復返也今人還繞字用環古經傳衹用還字﹞从辵睘聲﹝戶關切十四部﹞\n【選】遣也﹝選遣曡韵左傳秦后子有寵於桓如二君於景其母曰弗去懼選鍼適晉其車千乘按此選字正訓遣后子懼遣故適晉實非出奔也﹞从辵巺﹝句﹞巺﹝逗﹞遣之﹝巺爲風故云遣之﹞巺亦聲﹝思沇切十四部﹞一曰擇也﹝此別一義邶風不可選也毛曰物有其容不可數也小雅選徒嚻嚻毛云維數車徒者爲有聲也數與擇義通選與算音同周禮注曰算車徒謂數擇之也﹞\n【送】遣也从辵㑞省﹝？送也是會意蘇弄切九部﹞\n【𨕼】籒文不省\n【遣】縱也﹝糸部曰縱緩也一曰舎也﹞从辵𠳋聲﹝去衍切十四部﹞\n【邐】行邐邐也﹝邐邐縈紆皃﹞从辵麗聲﹝力紙切十六部﹞\n【逮】唐逮﹝逗﹞及也﹝唐逮雙聲葢古語也釋言曰遏遾逮也方言曰東齊曰蝎北燕曰噬逮通語也﹞从辵隶聲﹝隶部曰隶及也此形聲包會意徒耐切古音在十五部﹞\n【遲】徐行也﹝今人謂稽延爲遲平聲謂待之爲遲去聲﹞从辵犀聲﹝直尼切十五部﹞詩曰行道遲遲﹝邶風文毛曰遲遲舒行皃﹞\n【𨒈】遲或从𡰥﹝按此字疑後人因楊雄傳而增也甘泉賦曰靈遟𨒈兮說者皆云上音棲下音遲𨒈即遲字也然文選作迉迡與漢書異玉篇汗𥳑"},
{"n":"73-1","t":"亦皆作迡集韵引尙書迡任又未必眞壁中古文也﹞\n【遟】籒文遲从屖﹝兼會意形聲也五經文字曰今从籒文謂唐人經典用遟不用遲也﹞\n【邌】徐也﹝或假黎爲之史記衞霍傳遲明遲待也一作黎傅毅賦黎收而拜李注言舞將罷徐收斂容態而拜引倉頡篇邌徐也又或假犂爲之史記尉佗列傳犂旦城中皆降伏犂旦即黎明漢書犂旦爲遲旦晉世家重耳妻笑曰犂二十五年吾冢上柏大矣益可見犂之爲遲也﹞从辵黎聲﹝郎奚切十五部﹞\n【遰】去也﹝夏小正九月遰鴻鴈遰往也﹞从辵帶聲﹝特計切十五部﹞\n【𨓯】行皃从辵𣶒聲﹝烏懸切十二部﹞\n【𨙔】不行也﹝不上有馬者誤﹞从辵𩣷聲﹝按𩣷馬小皃从馬垂聲讀若箠則𨙔不得讀若住倘云會意則又無取馬小也疑此字當在十六十七部下文讀若住三字當在从辵豆聲之下豆主同部﹞讀若住﹝按住當作侸人部曰侸立也立部曰立住也住即侸之俗也中句切四部﹞\n【逗】止也﹝逗？﹞从辵豆聲﹝田𠋫切四部﹞\n【𨒅】曲行也﹝𨒅曲"},
{"n":"73-2","t":"雙聲𠃊部曰𨒅曲隱蔽孟康注子虛賦曰文理茀鬱𨒅曲軍法有逗畱有𨒅橈光武紀不拘以逗畱法如淳曰軍法行而逗畱畏偄者要斬此謂止而不進者史漢韓安國傳廷尉當恢𨒅橈當斬服䖍曰𨒅音企應劭曰𨒅曲行避敵也橈顧望也軍法語也此謂有意回遠遲誤者淮南書云兩軍相當屈橈者要斬是也漢書一本作逗橈蘇林逗音豆小顏小司馬從之而改服應之注作逗不可通矣𨒅通作枳明堂位注枳椇謂曲橈之莊子吾行郤曲郤曲即𨒅曲異部叚借也﹞从辵只聲﹝綺戟切字林𠀉亦反服子愼音企十六部﹞\n【逶】逶迆﹝逗曡韵﹞衺去皃从辵委聲﹝於爲切十六十七部﹞\n【迆】衺行也从辵也聲﹝移尒切十六十七部﹞夏書曰東迆北會于匯﹝禹貢﹞\n【遹】回辟也﹝依韵會作辟小雅謀猶回遹毛曰回邪遹辟也按辟僻古今字大雅兩言回遹箋皆云回邪韓詩遹作穴或作泬或作鴥皆叚借字也遹古多假爲述字釋言云遹述也言叚借也釋詁云遹遵率循釋訓云不遹不蹟也皆謂遹即述字也言轉注也不遹者今邶風之報我不述也﹞从辵矞聲﹝余律切十五部﹞\n【避】回也﹝上文回辟之回訓衺？之叚借字也此回依本義訓轉俗作迴是也然其義實相近﹞从辵辟聲﹝毗義切十六部經傳多假辟爲避﹞\n【違】離也﹝邶風中心有違毛曰違離也﹞从辵韋聲﹝羽非切十五部﹞\n【遴】行難也﹝漢書遴柬布章遴𥳑謂難行封也引伸爲遴選選人必重難也﹞从辵粦聲﹝良刃切十二部﹞易曰以往遴﹝見口部吝下﹞\n【逡】復也﹝彳部曰復往來也方言躔逡循也日運爲躔月運爲逡﹞从辵夋聲﹝七倫切十三部﹞\n【䢑】怒不進也一曰驇也﹝惟鍇本有此四字而驇从鳥則誤馬部曰驇馬重皃艸部曰？驇不行也﹞从辵氐聲﹝都禮切十五部﹞\n【達】行不相遇也﹝此與水部滑泰字音義皆同讀如撻今俗說不相遇尙有此言乃古言也讀徒葛切訓通達者今言也﹞从辵羍聲﹝十五部﹞詩曰挑兮𨔶兮﹝鄭風文挑當同又部作𠬢𠬢滑也﹞\n【达】𨔶或从大﹝亦形聲也﹞或"},
{"n":"74","t":"曰迭﹝下脫字字或曰此迭字之異體也鳥部隼一曰鷻字䖵部𧖅一曰螟字彳部？一曰此與馺同？其例也﹞\n【逯】行謹逯逯也﹝張衡賦趢趗謂局小皃義與此同廣雅逯逯衆也女部娽隨從也蕭相國世家平原君列傳作錄錄義皆相近﹞从辵彔聲﹝盧谷切三部﹞\n【迵】迵﹝此複舉字之未刪者﹞迭也﹝迭當作达玉篇云迵通達也是也水部洞疾流也馬部駧馳馬洞去也義皆相同倉公傳曰臣意診其脈曰迵風裴曰迵音洞言洞徹入四肢﹞从辵同聲﹝徒弄切九部﹞\n【迭】更迭也﹝或假佚字迭字臷字爲之﹞从辵失聲﹝徒結切十二部﹞一曰达﹝下脫字字一曰此达字之異體也葢达迭二字互相爲用﹞\n【迷】惑也﹝見釋言惑宋本作或心部曰惑亂也﹞从辵米聲﹝莫兮切十五部﹞\n【連】負車也﹝負車各本作貟連今正連即古文輦也周禮鄕師輂輦故書輦作連大鄭讀爲輦巾車連車本亦作輦車管子海王服連軺輂立政㓝餘戮民不敢服絻不敢畜連負車者人輓車而行車在後如負也字从辵車會意猶輦从㚘"},
{"n":"74-1","t":"車會意也人與車相屬不絕故引伸爲連屬字耳部曰聯連也大宰注曰古書連作聯然則聯連爲古今字連輦爲古今字假連爲聯乃專用輦爲連大鄭當云連今之輦字而云讀爲輦者以今字易古字令學者易曉也許不於車部曰連古文輦而入之辵部者小篆連與輦殊用故云聯連也者今義也云連負車也者古義也﹞从辵車會意﹝依韵會訂力延切古力展切十四部﹞\n【逑】斂聚也﹝勹部曰勼聚也音義略同﹞从辵求聲﹝巨鳩切三部﹞虞書曰﹝虞書當本是唐書轉寫𡚶改之耳凡許偁堯典曰唐書說詳禾部﹞旁逑孱功﹝今堯典之方鳩𠊩功也人部𠊩下作旁救𠊩功凡儀禮古文作旁今文作方凡尙書古文作方今文作旁然則此所偁者今文尙書也今堯典逑作鳩說者亦云鳩聚﹞又曰怨匹曰逑﹝又曰與一曰同別一義也桓二年左傳曰嘉耦曰妃怨耦曰仇古之命也謂古者命名之法如是逑仇古多通用關雎君子好逑亦作仇兔？云好仇毛傳逑匹也釋詁仇匹也孫炎曰相求之匹則孫本釋詁亦作逑可知逑爲怨匹而詩多以爲美䛐者取匹不取怨也渾言則不別爾雅仇妃匹也是也析言則別左氏嘉耦怨耦異名是也許所據左氏爾雅作逑大玄方言之㐜即逑字﹞\n【䢙】𣀩也﹝夂部曰𣀩毀也䢙與敗音義同﹞从辵貝聲﹝薄邁切十五部﹞周書曰我興受其䢙﹝微子文云周書者葢許所據不系於商書也亦見口部咈下﹞\n【逭】逃也﹝緇衣引大甲曰天作孽可違也自作孽不可以䠉䠉本又作逭鄭注逭逃也亦見釋言﹞从辵官聲﹝胡玩切十四部﹞\n【𩁧】逭或从雚从兆﹝从兆者从逃省也从雚者雚聲也﹞\n【遯】逃也﹝鄭注周易曰遯者逃去之名﹞从辵豚聲﹝徒困切十三部﹞\n【逋】亡也﹝亡部曰亡逃也訟九二曰歸而逋﹞从辵甫聲﹝博孤切五部﹞\n【𨕝】籒文逋从捕﹝亦形聲﹞\n【遺】亡也﹝廣韵失也贈也加也按皆遺？引伸之義也﹞从辵貴聲﹝以追切十五部﹞\n【遂】亡也﹝廣韵達也進也成也安也止也往也從志也按皆引伸之義也﹞从辵㒸聲﹝徐醉切十五部﹞\n【𨓸】古文遂﹝按不得其所從疑是从艸木𤱿孛之𤱿﹞\n【逃】亡也﹝亡逃互訓﹞从辵兆聲﹝徒刀切二部﹞\n【追】逐也﹝詩禮假爲治金玉之鎚﹞从辵𠂤聲﹝陟隹切十五部﹞\n【逐】追也从辵豖省聲﹝按鉉本作从豚省鍇本韵會作豕省二字正豖省聲三字之誤也直六切三部﹞\n【逎】迫也﹝大雅似先公酋矣正義酋作遒按酋者遒之叚借字釋詁毛傳皆曰酋終也終與迫義相成逎與揫義略同也﹞从辵酉聲﹝字秋切三部﹞\n【遒】逎或从酋\n【近】附也﹝許附爲附婁字坿爲坿益字疑附近當作坿也經典釋文遠近上聲近之去聲古無此分別﹞从辵斤聲﹝渠遴切古音十三部廣韵其謹巨靳切﹞\n【𣥍】古文近\n【邋】拹也﹝手部曰拹摺也公羊傳曰拹榦而殺之邋拹曡韵﹞从辵巤聲﹝良涉切八部﹞\n【迫】近也﹝釋言曰逼迫也逼本又作偪許無逼偪字葢衹用畐﹞从辵白聲﹝博陌切古音在五部﹞\n【𨖹】近也﹝釋言馹傳也郭云本或作𨖹按此假𨖹爲馹也聲類云𨖹亦馹"},
{"n":"75","t":"字則附會爾雅或本而合爲一字﹞从辵聲﹝按至部臸到也重至與並至一也人質切十二部﹞\n【邇】近也﹝見釋詁小雅毛傳﹞从辵爾聲﹝兒氏切三百篇在十五部漢人在十六部﹞\n【𨒛】古文邇﹝以尒形聲﹞\n【遏】微止也﹝釋詁遏止也按微者細密之意﹞从辵曷聲讀若桑蟲之蝎﹝之字衍烏割切十五部桑蟲蝎見虫部蜀也亦名蝤蠐﹞\n【遮】遏也从辵庶聲﹝止車切古音在五部易用錫馬蕃庶鄭讀爲藩遮﹞\n【䢭】遮？也﹝此當是？遮也之倒刪複字之僅存者﹞从辵羨聲﹝于線切十四部﹞\n【迣】迾也晉趙曰迣﹝鮑宣傳部落𡔷鳴男女遮迣此其義也禮樂志體容與迣萬里孟康迣音逝此叚借也﹞从辵世聲讀若寘﹝按許有窴無寘寘者窴之誤凡寘彼周行寘諸河之干皆當作窴眞聲而八十五部者合音也迣征例切十五部﹞\n【迾】遮也﹝周禮假厲爲之山虞澤虞卝人迹人厲禁大鄭云遮列守之是也禮記假列爲之玉藻山澤列而不賦鄭云列之言遮列也是也漢書假迣爲之禮樂志鮑宣傳晉灼云迣古迾字是也西京賦迾卒淸𠋫李引禮記注迾遮也此可證玉藻注本作列之言迾遮也今本誤﹞从辵列聲﹝良薛切十五部﹞\n【迀】進也﹝干求字當作迁干犯字當作奸﹞从辵干聲讀若干﹝古寒切十四部﹞\n【𨓲】過也﹝本義此爲經過之過心部愆㥶諐爲有過之過然其義相引伸也故漢書劉輔傳云元首無失道之？﹞从辵侃聲﹝去䖍切十四部﹞\n【遱】連遱也﹝連遱雙聲集韵連遱謂不絕皃﹞从辵婁聲﹝洛侯切四部﹞\n【䢡】前頓也从辵枼聲﹝各本篆作？汲古改本作？解說作市聲皆非也今依玉篇正廣韵八三十怗先頰切云？䢡走也﹞賈侍中說一讀若拾﹝一疑衍鍇本作一曰﹞又若郅﹝手部揲字易音有時設息列思頰三反不同此讀若拾則在七部讀若郅則在十二部猶㐁？音皆岐也玉篇口黠竹季二切則十五部﹞\n【𨔣】𨔣牙﹝逗﹞令不得行也﹝牙各本作互今依玉篇正𨔣牙今音曡韵古音雙聲行篇韵皆"},
{"n":"75-2","t":"作進﹞从辵枷聲﹝古牙切古音在十七部﹞\n【𨒋】踰也﹝足部曰踰𨒋也踰與逾義小別﹞从辵戉聲﹝王伐切十五部﹞易曰襍而不𨒋﹝𣪠辭傳文﹞\n【逞】通也﹝方言曰逞快也自山而東或曰逞江淮陳楚之閒曰逞又曰逞疾也楚曰逞又曰逞解也﹞从辵呈聲﹝丑郢切十一部﹞楚謂疾行爲逞﹝本方言﹞春秋傳曰何所不逞欲﹝左傳昭十四年文﹞\n【遼】遠也﹝小雅山川悠遠維其勞矣箋云其道里長遠邦域又勞勞廣闊勞者遼之叚借也﹞从辵尞聲﹝洛蕭切二部﹞\n【遠】遼也从辵袁聲﹝雲阮切十四部﹞\n【𢕱】古文遠\n【逖】遠也﹝釋詁逷遠也按集韵云說文引詩舍爾介逖王伯厚詩攷因之攷大雅作介狄毛訓遠也葢謂狄同逖言叚借也用逷蠻方云逷遠也則言轉注也集韵所據不足信﹞从辵狄聲﹝他歷切十六部﹞\n【逷】古文逖﹝大雅用逷蠻方牧誓逷矣西土之人郭樸注爾雅顏之推觀我生賦李善文選注引書皆作逷衞包始改爲逖也左傳古字後人多妄改如襄十四年豈敢離逷用古文僖卄八年糾逖王慝則用小篆豈非改之不畫一乎易狄同部﹞\n【迥】遠也﹝見釋詁大雅泂酌彼行潦毛曰泂遠也謂泂爲迥之叚借也﹞从辵冋聲﹝戶穎切十一部﹞\n【逴】遠也﹝哀時命曰處逴逴而日遠九章曰道逴遠而日忘﹞从辵卓聲﹝敕角切古音在二部﹞一曰蹇也﹝此別一義蹇？也莊子夔謂蚿曰吾以一足踸踔而行謂腳長短也踔即逴字今莊子作趻卓﹞讀若掉苕之掉﹝掉苕未聞或曰苕者末也禽獸之趠於木杪曰掉茗葢漢時語﹞\n【迂】避也﹝迂曲回避其義一也﹞从辵于聲﹝憶俱切五部﹞\n【𨔥】自進極也﹝䢖進曡韵埤倉云？至也﹞从辵𦘔聲﹝子僊切古音在十二部廣韵則前切﹞\n【邍】高平曰邍﹝此依韵會各本作高平之野非也大司徒山林川澤𠀉陵墳衍邍隰鄭云下平曰衍高平曰原下溼曰隰釋地廣平曰原高平曰陸此及鄭注皆以高平釋原者謂大野廣平偁原高而廣平亦偁原下文所謂可食者曰原也凡陸𨸏陵阿皆高地其可種"},
{"n":"76","t":"穀給食之處皆曰原是之謂高平曰原也序官邍師注云邍地之廣平者與大司徒注不同者單言原則爲廣平墳衍原隰並言則衍爲廣平原爲高平也邍字後人以水泉本之原代之惟見周禮﹞人所登从辵备彔闕﹝此八字疑有脫誤當作从辵从略省从彔人所登也故从辵十四字今本淺人所亂耳人所登蒙高解从辵之意也略者土地可經略也彔者土地如刻木彔彔然西都賦溝塍刻鏤是也葢从三字會意愚袁切十四部﹞\n【道】所行道也﹝毛傳每云行道也道者人所行故亦謂之行道之引伸爲道理亦爲引道﹞从辵首﹝首者行所達也首亦聲徒晧切古音在三部﹞一達謂之道﹝釋宮文行部偁四達謂之衢九部偁九達謂之馗按許三偁當是一例當作一達謂之道从辵首道人所行也故从辵此猶上文邍人所登故从辵也自邍以下字皆不系於人故發其例如此許書多經淺人改竄遂不可讀矣﹞\n【𡬹】古文道从首寸﹝从寸者如九軌七軌五軌﹞\n【遽】傳也﹝釋言馹遽傳也孫炎曰傳車驛馬也左傳僖卅三年使遽告於鄭遽"},
{"n":"76-1","t":"興姜戎昭二年乘遽而至傳中戀反﹞一曰窘也﹝窘迫也﹞从辵豦聲﹝其倨切五部﹞\n【迒】獸迹也﹝釋獸兔迹迒按序曰黃帝之史倉頡見鳥獸蹏迒之迹知分理之可相別異也是凡獸迹皆偁迒不專謂兔也﹞从辵亢聲﹝胡郞切十部﹞\n【𨁈】迒或从足更﹝亦形聲更亢同在十部﹞\n【𨑩】至也从辵弔聲﹝都歷切古音在二部小雅盤庚皆作弔釋詁毛傳皆云弔至也至者弔中引伸之義加辵乃後人爲之許葢本無此字如本有之則不當與邍道遽迒爲伍﹞\n【𨘢】行垂崖也﹝釋詁曰邊垂也土部曰垂遠邊也厂部曰厓山邊也屵部曰崖高邊也行於垂崖曰邊因而垂崖謂之邊然則邊不當廁於此﹞从辵𦤝聲﹝布賢切十二部﹞\n文一百一十八重三十﹝張次立注小徐本曰重二十七補遺蟡僯二字重二十九\n【彳】小步也象人脛三屬相連也﹝三屬者上爲股中爲脛下爲足也單舉脛者舉中以該上下也脛動而股與足隨之丑亦切李斯作？筆迹小變也﹞凡彳之屬皆从彳\n【德】𦫵也﹝𦫵當作登辵部曰遷登也此當同之德訓登者公羊傳公曷爲遠而觀魚登來之也何曰登讀言得得來之者齊人語齊人名求得爲得來作登來者其言大而急由口授也唐人詩千水千山得得來得即德也登德雙聲一部與六部合韵又冣近今俗謂用力徙前曰德古語也﹞从彳𢛳聲﹝多則切一部﹞\n【徑】步道也﹝周禮夫閒有遂遂上有徑鄭曰徑容牛馬畛容大車涂容乘車一軌道容二軌路容三軌此云步道謂人及牛馬可步行而不容車也﹞从彳巠聲﹝居正切十一部按辵部道足部路皆廁部末此廁部首不同者錯見之意﹞\n【復】往來也﹝辵部曰返還也還復也皆訓往而仍來今人分別入聲去聲古無是分別也﹞从彳𡕨聲﹝房六切三部﹞\n【𢔟】復也﹝此字引伸爲狃忕之義故玉篇云習也忕也或與狃同按狃行而？廢矣左傳有愎字愎者狃忕之意即復字之變也復之引伸之義亦爲狃忕﹞从彳柔聲﹝人九切三部按廣韵女久切習也从廣韵是﹞\n【徎】徑行也﹝廣韵丈井切雨後徑也玉篇力整丈井二切徑也﹞从彳呈聲﹝丑郢切十一部按依今本說文音義則徎與逞同﹞\n【往】之也从彳𡉚聲﹝于兩切十部﹞\n【𨓹】古文从辵﹝按左辵右？？古文？也汗𥳑云？尙書往字甘泉賦曰𨓹𨓹離宮般以相燭﹞\n【忂】行皃﹝此與足部躣音義同走部又有𧾱﹞从彳瞿聲﹝其俱切五部﹞\n【彼】往有所加也﹝彼加曡韵﹞从彳皮聲﹝補委切古音在十七部﹞\n【徼】循也﹝百官表曰中尉掌徼循京師如淳曰所謂游徼循禁僃盜賊也按引伸爲徼求爲邊徼今人分平去古無是也﹞从彳敫聲﹝古堯切二部﹞\n【循】行也﹝各本作行順也淺人妄增耳依大誓正義衆經音義所引訂行今音讀下孟反如月令循行國邑出行田原循行縣鄙周禮注行夜皆是也釋詁遹遵率循也引伸爲撫循爲循循有序﹞从彳盾聲﹝詳遵切十二部﹞\n【彶】急行也﹝急彶曡韵凡用汲汲字乃彶彶之叚借也﹞从彳及聲﹝居立切七部﹞\n【𢕬】行皃﹝吳都賦㒊譶澩㺒㒊當从彳廣韵？衆行皃﹞从彳歰聲﹝穌合切七部﹞一曰此與馺同﹝一說？即馺字也馺馬行相及也﹞\n【微】隱行也﹝𢼸訓眇微从彳訓隱行叚借通用微而？不行邶風微我無酒又假微爲非﹞从彳𢼸聲﹝無非切十五部﹞春秋傳曰白公其徒微之﹝左傳哀十六年文杜曰微匿也與釋詁匿微也互訓皆言隱不言行？之叚借字也此偁傳說叚借﹞\n【徥】徥徥行皃也﹝方言徥用行也郭曰徥皆行皃度揩反集韵曰徍徥行皃於佳度皆二切﹞从彳是聲﹝是支切十六部﹞爾雅曰徥則也﹝今本釋言作是則也葢古爾雅假徥爲是也此偁爾雅說叚借﹞\n【徐】安行也从彳余聲﹝似魚切五部﹞\n【𢓡】行平易也﹝廣雅𢓡𢓡行也按凡平訓皆當作𢓡今則夷行𢓡廢矣﹞从彳夷聲﹝以脂切十五部﹞\n【"},
{"n":"77-1","t":"𢖊】使也﹝疑使上當有𢖊𢓱二字周頌莫予？蜂蜂本又作夆毛曰？夆𤸪曳也釋訓作甹夆𤸪曳也𢖊𢓱葢甹夆之正字𤸪曳者使之也大雅傳曰？使也﹞从彳䛣聲﹝按此疑誤言部無䛣當作从彳从言甹聲普丁切十一部玉篇云俗作𢓳﹞\n【𢓱】使也﹝疑當作𢖊𢓱也三字﹞从彳夆聲﹝？容切九部﹞讀若𧒒﹝各本作螽誤𧒒者蠭之省﹞\n【㣤】迹也﹝豳風籩豆有踐箋云踐行列皃按踐同㣤故云行列皃﹞从彳戔聲﹝慈衍切十四部﹞\n【徬】附行也﹝牛人共兵車之牛與其牽徬注曰牽徬在轅外輓牛也人御之居其前曰牽居其旁曰徬按傍附也从人徬附行也从彳此音同義微別也﹞从彳旁聲﹝蒲浪切十部﹞\n【徯】待也﹝孟子引書徯我后趙曰徯待也﹞从彳奚聲﹝胡計切十六部按書孟音義廣韵玉篇集韵說文篆韵諩皆上聲疑胡計誤﹞\n【蹊】徯或从足﹝左傳牽牛以蹊人之田孟子山徑之蹊月令塞徯徑凡始行之以待後行之徑曰蹊引伸之義也今人畫爲二字音則徯上蹊平誤矣﹞\n【待】竢"},
{"n":"77-2","t":"也﹝立部曰竢待也﹞从彳寺聲﹝徒在切一部今人易其語曰等﹞\n【㣙】行㣙㣙也﹝㣙㣙葢與小弁踧踧同行平易也皆徒厤切玉篇云㣙除又切與宙同古往今來無極之名﹞从彳由聲﹝古音在三部﹞\n【徧】帀也﹝帀部曰帀𠣘也勹部曰𠣘帀徧也﹞从彳扁聲﹝比薦切十二部禮禮記多假辯字爲之﹞\n【徦】至也﹝方言曰徦𢓜至也邠唐冀兖之閒曰徦或曰𢓜按𢓜古格字徦今本方言作假非也集韵四十禡可證毛詩三頌假字或訓大也或訓至也訓至則爲徦之假借尙書古文作格今文作假如假于上下是也亦徦之假借﹞从彳叚聲﹝古雅切五部郭樸音駕﹞\n【𢓴】卻也从彳日夊﹝彳行也行而日日遲曳是退也夊行遲曳夊夊也他內切十五部﹞一曰行遲﹝四字疑後增﹞\n【𢓇】𢓴或从內\n【𨓤】古文从辵﹝今字多用古文不用小篆﹞\n【後】遲也从彳幺夊幺夊者後也﹝各本奪二字今補幺者小也小而行遲後可知矣故从幺夊會意胡口切四部﹞\n【𨒥】古文後从辵\n【徲】久也﹝久疑當作夂﹞从彳犀聲讀若遲﹝杜兮切十五部按廣韵？杜奚切久待也無徲字玉篇集韵有徲無？未知孰是廣雅徲徲往來也丈尸反﹞\n【很】不聽從也一曰行難也从彳𥃩聲﹝胡𢡆切十三部﹞一曰盭也﹝盭弼戾也韵會無此四字﹞\n【㣫】相迹也﹝後迹與前迹相繼也元應合踵㣫爲一字﹞从彳重聲﹝之隴切九部﹞\n【得】行有所㝵也﹝㝵各本作得誤今正見部曰䙷取也行而有所取是曰得也左傳曰凡獲器用曰得﹞从彳䙷聲﹝多則切一部﹞\n【㝵】古文省彳﹝按此字已見於見部與得並爲小篆義亦少異﹞\n【徛】舉脛有渡也﹝釋宫曰石杠謂之徛郭曰聚石水中以爲步渡彴也音居義反﹞从彳奇聲﹝去奇切古音在十七部﹞\n【𢓈】行示也﹝大司馬斬牲以左右徇陳曰不用命者斬之小子凡師田斬牲以左右徇陳陸德明引古今字詁曰徇巡也按如項羽傳徇廣陵徇下縣李奇曰徇略也如淳曰徇音撫"},
{"n":"78","t":"循之循此古用循巡字漢用徇字之證此古今字詁之義也﹞从彳勻聲﹝古勻旬同用故亦作徇詞閏切十二部﹞司馬法斬以𢓈﹝許引司馬法者凡八﹞\n【律】均布也﹝均律雙聲均古音同匀也易曰師出以律尙書正日同律度量衡爾雅坎律銓也律者所以笵天下之不一而歸於一故曰均布也﹞从彳聿聲﹝呂戌切十五部﹞\n【御】使馬也﹝周禮六藝四曰五馭大宰注曰凡言馭者所以？之內之於善此引伸之義也﹞从彳缷﹝按缷亦聲牛據切五部﹞\n【馭】古文御从又馬﹝惟見周禮﹞\n【亍】步止也﹝魏都賦曰澤馬亍阜赭白馬賦曰秀騏齊亍﹞从反彳讀若畜﹝丑玉切三部﹞\n文三十七重七\n【廴】長行也﹝玉篇曰今作引是引弓字行而廴廢也﹞从彳引之﹝引長之也余忍切十二部﹞凡廴之屬皆从廴\n【廷】朝中也﹝朝中者中於朝也古外朝治朝燕朝皆不屋在廷故雨霑服失容則廢﹞从廴壬聲﹝特丁切十一部甘祿字書佩觿音定廣韵同﹞\n【𢌛】行也﹝此與辵部延征字音義同漢武帝年號延和字如此作今漢書多誤爲以然切之延又或改爲从辵之延亦非也﹞从廴正聲﹝諸盈切十一部﹞\n【建】立朝律也﹝今謂凡豎立爲建許云立朝律也此必古義今未攷出﹞从聿﹝律省也﹞从廴﹝廷省也居萬切十四部﹞\n文四\n【㢟】安步㢟㢟也从廴止﹝引而復止是安步也丑連切十四部魏志鍾會兄子毅及峻辿下獄裴曰辿勑連反按即㢟字也止之隷變作山﹞凡㢟之屬皆从㢟\n【延】長行也﹝本義訓長行引伸則專訓長方言曰延長也凡施於年者謂之延又曰延徧也﹞从㢟厂聲﹝厂部曰象抴引之形余制切虒延？皆以爲聲今篆體各異非也厂延虒？古音在十六部故大雅施於條枚呂氏春秋韓詩外傳新序皆作延于條枚延音讀如移也今音以然切則十四部﹞\n文二\n【行】人之步趨也﹝步行也趨走也二者一徐一疾皆謂之行統言之也爾雅室中謂之時堂上謂之行堂下謂之步門外謂之趨中庭謂之走大路謂之奔析言之也引伸爲巡行行列行事德行﹞从彳亍﹝彳小步也亍步止也戶庚切古音在十部﹞凡行之屬皆从行\n【術】邑中道也﹝邑國也引伸爲技術﹞从行朮聲﹝食聿切十五部﹞\n【街】四通道也﹝風俗通曰街攜也離也四出之路攜離而別也按此以曡韵爲訓﹞从行圭聲﹝古膎切十六部﹞\n【衢】四達謂之衢﹝釋宮文釋名曰四達曰衢齊魯閒謂四齒杷爲欋欋杷地則有四處此道似之也按中山經宣山桑枝四衢少室山木曰"},
{"n":"78-3","t":"帝休枝五衢天問靡萍九衢淮南書木大則根欋皆謂䢒逪岐出﹞从行瞿聲﹝其俱切五部﹞\n【𧘂】通道也﹝衝通曡韵引伸之義爲當也向也突也﹞从行童聲﹝昌容切九部今作衝﹞春秋傳曰及𧘂以擊之﹝左傳昭元年文各本以下有戈字李燾本無按上云子南執戈逐之則云以擊之不再出戈是也今傳作擊之以戈亦是淺人所改﹞\n【衕】通街也﹝衕通曡韵今京師衚衕字如此作﹞从行周聲﹝徒弄切九部﹞\n【𧗸】迹也﹝此與彳部㣤音義同﹞从行戔聲﹝才綫切十四部﹞\n【衙】衙衙﹝依廣韵九魚補二字﹞行皃﹝九辯導飛廉之衙衙王注風伯次且而埽塵也按衙衙是行列之意後人因以所治爲衙﹞从行吾聲﹝魚舉切又音牙五部﹞\n【衎】行喜皃﹝小雅毛傳曰衎樂也﹞从行干聲﹝空旱切十四部﹞\n【𧗳】行且賣也﹝周禮飾行儥慝大鄭云儥賣也慝惡也謂行且賣姦僞惡物者後鄭云謂使人行賣惡物於市巧飾之令欺誑？者﹞从行言﹝黃絢切十四部言亦聲也﹞\n【衒】𧗳或从玄﹝依或字諧聲則在十二部﹞\n【𧗿】將𧗿也﹝𧗿也今本作衞也誤將如鳥將雛之將古不分平去也𧗿導也循也今之率字率行而𧗿廢矣率者捕鳥畢也將帥字古衹作將𧗿帥行而𧗿又廢矣帥者佩巾也𧗿與辵部䢦音義同﹞从行率聲﹝所律切十五部﹞\n【衞】宿衞也﹝宮正夕擊？而比之注暮行夜以比直宿者宮伯掌王宮之士庶子凡在版者大鄭云庶子宿衞之官後鄭云衞王宮者必居四角四中於徼𠋫便也漢有衞尉掌宮門衞屯兵﹞从韋帀行﹝韋者圍之省圍守也帀？也韋亦聲于歲切十五部﹞行﹝逗﹞列也﹝依韵會訂此釋从行之意行者列也今音讀如杭别於步趨之行衞从三字會意﹞\n文十二重一\n【齒】口齗骨也﹝鄭注周禮曰人生齒而體僃男八月女七月而生齒﹞象口齒之形﹝？者象齒餘？字也﹞止聲﹝昌里切一部﹞凡齒之屬皆从齒\n【𠚒】﹝从小徐也大徐本誤﹞古"},
{"n":"79-1","t":"文齒字﹝古文獨體象形不加聲旁﹞\n【齗】齒本肉也﹝各本無肉元應兩引作齒肉也篇韵皆作齒根肉也今補齗爲肉故上文齒爲齗骨此骨出肉外故肉爲骨本魯世家甚矣魯道之衰也洙泗之閒齗齗如也地理志云魯濱洙泗其民涉渡幼者扶老者而代其任俗既薄長老不自安與幼者相讓故曰魯道衰洙泗之閒齗齗如也按彼此爭辤露其齒本故曰齗齗徐廣五艱反又按曲禮𥬇不至矧鄭云齒本曰矧大𥬇則見矧正齗之近部叚借字也﹞从齒斤聲﹝魚斤切十三部﹞\n【齔】毀齒也男八月生齒八歲而齔女七月生齒七歲而齔从齒匕﹝各本篆作齔云从齒从七初忍初覲二音殆傅會七聲爲之今按其字从齒𠤎𠤎變也今音呼？切古音如貨本命曰陰以陽化陽以陰變故男以八月生齒八歲而毀女七月生齒七歲而毀毀與化義同音近元應書卷五齔舊音差貴切卷十一舊音羌貴切然則古讀如未韵之？葢本从匕匕亦聲轉入寘至韵也自誤从七旁元應云初忍切孫愐云初堇切廣韵乃初覲切集韵乃初"},
{"n":"79-2","t":"問恥問二切其形唐宋人又譌齓从乚絕不可通矣今當依舊音差貴切古音葢在十七部﹞\n【䶦】齒相値也﹝今左傳作幘譌字也古無幘則述傳時無此字也杜云齒上下相値也按謂上下齒整齊相對詩所云如瓠屖﹞从齒責聲﹝士革切十六部﹞一曰齧也﹝别一義﹞春秋傳曰皙䶦﹝定九年文按皙謂人色白與䶦二事﹞\n【齜】齒相齘也﹝齘各本誤齗李本不誤廣韵？？齒不正上士佳下五佳切玉篇曰？亦作？﹞一曰開口見齒之皃﹝管子曰東郭有狗啀啀旦莫欲齧我椵啀啀露齒之皃﹞从齒此聲﹝各本作柴省聲淺人改也﹞讀若柴﹝仕街切十六部﹞\n【齘】齒相切也﹝謂上下齒緊相摩切也相切則有聲故三倉云齘鳴齒也函人爲甲衣之欲其無齘也大鄭云齘謂如齒齘不齘則隨人身便利方言齘怒也郭曰言噤齘也噤亦作䫴篇韵皆云䫴齘切齒怒﹞从齒？聲﹝胡介切十五部﹞\n【齞】張口見齒也﹝依文選注訂登徒子好色賦齞脣歷齒﹞从齒只聲﹝研繭切古音在十六部﹞\n【𪙊】齒差也﹝差當作齹﹞从齒兼聲﹝五緘切七部廣韵語廉切﹞\n【齺】齒拹也﹝拹今本作搚手部曰拹一曰拉也齒拉者謂齒折也﹞一曰馬口中橜也﹝司馬相如傳猶時有銜橜之變張揖曰銜馬勒銜也橜騑馬口長銜也司馬貞曰周遷輿服志云鉤逆上者爲橜橜在銜中以鐵爲之大如雞子鹽鐵論云無銜橜而禦悍馬是也﹞从齒芻聲﹝側鳩切四部廣雅廣韵及管子注士角切﹞一曰齰也﹝廣雅齺齧也本此按管子車轂？騎連伍而行荀卿子齺然上下相信而天下莫之敢當二書於齰義差近齧則齒近物廣韵曰齺齒相近皃﹞\n【齱】齱齵﹝逗曡韵﹞齒不正也﹝廣韵齱下曰齱齵齒偏齵下曰齱齵﹞从齒取聲﹝側鳩切四部﹞\n【齵】齱齵也从齒禺聲﹝五婁切四部按二字各本譌亂今依廣韵正之﹞\n【䶥】䶥齬﹝逗曡韵﹞齒不相値也﹝廣韵曰齟齬不相當也或作鉏鋙上牀呂切下魚巨切按金部？下云鉏？也？或作鋙周禮注作鉏牙左傳西鉏吾以鉏吾爲名牙吾古音皆在"},
{"n":"80","t":"九魚古齟字有單用者東方朔傳曰齟者齒不正也許書各本䶥訓齬齒也齬訓齒不相値也二篆自當類廁各本離之甚遠又䶥側加切齬魚舉切全失古語曡韵之理葢由䶥之字變爲齟齬之字變爲齖因以䶥齖並入麻韵而與齬畫分異處耳今从齱齵之例正之不爲專輒也﹞从齒虘聲﹝大徐側加切按古音在五部當依廣韵牀呂切篆韵諩鉏阻反﹞\n【齬】䶥齬也从齒吾聲﹝魚舉切五部﹞\n【𪘓】齒差跌皃﹝差者不値也跌者踢也齒差跌謂參差踼跌不平正也﹞从齒佐聲﹝鉉曰佐當是𡯛傳寫之誤說文無佐字昨何切十七部﹞春秋傳鄭有子𪘓﹝見左傳昭十六年今傳作齹實一字也釋文曰齹字林才可士知二反說文作𪘓云齒差跌也在河千多二反是字林始有齹各本說文乃以齹篆先𪘓而別爲音義誤甚今刪之古人名字相應或以相反爲相應齹者不齊故爲嬰齊之字也﹞\n【齤】缺齒也一曰曲齒﹝缺齒者？也曲齒者上云齒差跌今俗云齒䶕也按淮南道應訓若士齤然而𥬇謂露其齒病而𥬇也﹞从齒𥸭聲讀又若權﹝按云又者謂？讀若書卷齤讀同又讀若權也大徐刪又非巨貟切十四部﹞\n【齳】無齒也﹝韓詩外傳以爲姣好邪則大公年七十二齳然而齒墮矣﹞从齒軍聲﹝魚吻切十三部﹞\n【齾】缺齒也﹝引伸凡缺皆曰？左傳曰兩軍之士皆未慭也杜曰憖缺也釋文憖魚覲反又魚轄反按憖得有魚轄反者正因本或作？陸氏失於不分別言之耳正義曰憖者缺之皃今人猶謂缺爲憖所據本必作？故如此云下文葢有一本作憖之語亦爲淺人刪之矣﹞从齒獻聲﹝五轄切十五部獻聲在十四部合音也﹞\n【䶙】齗腫也从齒巨聲﹝巨主切五部廣韵其呂切﹞\n【齯】老人齒﹝魯頌黃髮兒齒釋詁曰黃髮齯齒壽也釋名曰九十或曰齯齒大齒落盡更生細者如小兒齒也按毛詩作兒古文他書作齯今文也﹞从齒兒聲﹝此形聲包會意五雞切十六部﹞\n【齮】齧也﹝史漢田儋傳齮齕用事者墳墓如淳曰齮齕猶齚齧也齕齩也按凡從奇之字多訓偏如掎訓偏引齮訓側齧索隱注高紀云許愼以爲側齧﹞从齒奇聲﹝魚綺切古音在十七部﹞\n【𪗨】齚齒也﹝謂齚物而外露之齒也故從齒出﹞从齒出聲﹝仕乙切十五部﹞\n【齰】齧也﹝漢書灌夫傳齰舌自殺鄧通傳使大子齰癰﹞从齒昔聲﹝側革切古音在五部﹞\n【齚】齰或从乍﹝乍聲亦五部也﹞\n【䶢】齧也从齒咸聲﹝工咸切廣韵苦洽切古音在七部﹞\n【齦】齧也﹝此與豕部豤音義同疑古衹作豤齦者後出分別之字也今人又用爲齗字矣﹞从齒𥃩聲﹝康很切十三部﹞\n【𪗙】齒見皃﹝廣韵曰𪘪𪗙齒不正﹞从齒干聲﹝五版切十四部﹞\n【𪘧】𪘧﹝此複舉字之未刪者﹞齚也从齒卒聲﹝昨𣳚切十五部﹞\n【𪗿】齒分骨聲从齒𠛱聲﹝篇韵皆作䶛﹞讀若剌﹝盧達切十五部﹞\n【齩】齧骨也﹝俗以鳥鳴之咬爲齩齧﹞从齒交聲﹝五巧切二部﹞\n【𪙇】齒差也﹝此與𪙊訓齒差義異謂齒相摩切也齒與齒相切必參差上下之差即今磋磨字也引伸之義摩物曰？衞風如切如瑳如琢如摩釋器曰骨謂之切象謂之瑳玉謂之琢石謂之摩切亦作？瑳亦作磋摩亦作磨差者正字瑳磋皆加偏旁字也﹞从齒㞕聲讀若切﹝千結切十二部﹞\n【𪗾】齧堅聲﹝齧各本作齒今依玉篇訂石部曰硈石堅也皆於吉聲知之﹞从齒吉聲﹝赫鎋切十五部按自齮至齩九文幷？十文皆謂齧也宜移廁？文之上﹞\n【䶣】？牙也﹝？牙猶差齒也亦引伸爲摩器之名刀部曰剴一曰摩也皆於豈聲知之﹞从齒豈聲﹝五來切古音在十五部﹞\n【齝】吐而噍也﹝噍即嚼字也見口部釋獸郭注曰食之已久復出嚼之﹞从齒台聲﹝丑之切一部﹞爾雅曰牛曰齝﹝釋獸文﹞\n【齕】齧也﹝如淳注漢書曰齕齩也曲禮庶人齕之﹞从齒气聲﹝戶骨切十五部﹞\n【𪚁】齒見皃从齒聯聲﹝力延切十四部﹞\n【齧】噬也﹝口部曰噬啗也釋名曰鳥曰啄獸曰齧齧？也所臨則秃？也﹞从齒㓞聲﹝五結切十五部﹞\n【齭】齒傷酢也﹝酢者今之醋字酸澀也﹞从齒所聲讀若"},
{"n":"81","t":"楚﹝創舉切五部亦作齼凡言痛憷儊澀意皆同﹞\n【齨】老人齒如臼也﹝如臼者齒坳﹞从齒臼臼亦聲﹝其久切三部﹞一曰馬八歲也﹝馬八歲曰𩡩齒亦如臼俗名之齨亦作？﹞\n【齛】羊粻也﹝釋獸曰羊曰齛郭曰齛音漏泄按唐人諱世作齥粻米部無此字食部引歭乃餱粻﹞从齒世聲﹝私列切十五部﹞\n【齸】鹿麋粻﹝釋獸曰麋鹿曰齸釋文云字或作嗌按嗌咽也咽喉也郭云䶗食之所在因名之是也然則齛與齝同言其自喉出復嚼故字从齒嗌嗉嗛則皆自其藏食之處言之字衹从口嗌或作齸者葢亦謂出嚼之也﹞从齒益聲﹝伊昔切十六部﹞\n【𪗻】齧堅也﹝玉篇齧堅皃廣韵齧聲各本齧作齒恐誤﹞从齒至聲﹝陟栗切十二部﹞\n【䶤】齧骨聲﹝曲禮曰母齧骨鄭云爲有聲響不敬﹞从齒骨骨亦聲﹝戶八切十五部﹞\n【𪗽】噍聲﹝廣韵曰骨端﹞从齒𠯑聲﹝古活切十五部﹞\n【𪙍】噍堅也﹝口部㗘㗱噍皃廣韵曰？同㗘﹞从齒尃聲﹝補莫切五部按此葢"},
{"n":"81-1","t":"㗘之或字後人竄入者也﹞\n文四十四﹝今刪齹字則四十三重二\n【牙】壯齒也﹝壯各本譌作牡今本篇韵皆譌惟石刻九經字㨾不誤而馬氏版本妄改之士部曰壯大也壯齒者齒之大者也統言之皆偁齒偁牙析言之則前當脣者偁齒後在輔車者偁牙牙較大於齒非有牝牡也釋名牙樝牙也隨形言之也輔車或曰牙車牙所載也詩誰謂雀無角誰謂鼠無牙謂雀本無角鼠本無牙而穿屋穿牆似有角牙者然鼠齒不大故謂無牙也東方朔說騶牙曰其齒前後若一齊等無牙此爲齒小牙大之明證﹞象上下相錯之形﹝五加切古音在五部﹞凡牙之屬皆从牙\n【𤘈】古文牙﹝从齒而象其形也𠚒古文齒﹞\n【𤘌】虎牙也﹝虎一本作武避唐諱耳今俗謂門齒外出爲虎牙古語也大招云靨輔奇牙宜𥬇嫣只淮南云奇牙出䩉搖高注將𥬇故好齒出也按奇牙所謂？也可部曰奇異也一曰不耦𥬇而露其齒獨好故曰奇牙﹞从牙奇奇亦聲﹝去奇切古音在十七部﹞\n【𤘐】齒蠧也﹝釋名曰𤘐朽也蟲齧之缺朽也史記齊中大夫病齲齒淮南斲木愈齲司馬彪五行志桓帝元嘉中京都婦女作齲齒𥬇﹞从牙禹聲﹝邱禹切五部﹞\n【齲】𤘐或从齒\n\n文三重二\n【足】人之足也在體下从口止﹝依玉篇訂口猶人也舉口以包足已上者也齒上止下口次之以足上口下止次之以疋似足者也次之以品从三口今各本从口非也即玉切三部﹞凡足之屬皆从足\n【蹏】足也﹝俗作蹄﹞从足虒聲﹝杜兮切十六部﹞\n【跟】足歱也﹝歱各本作踵誤止部曰歱跟也釋名曰足後曰跟一體任之象本根也﹞从足𥃩聲﹝古痕切十三部﹞\n【𣥦】跟或从止\n【踝】足踝也﹝釋名曰踝确也居足兩旁磽确然也按踝者人足左右骨"},
{"n":"81-3","t":"隆然圜者也在外者謂之外踝在內謂之內踝丮部曰？擊踝也﹞从足果聲﹝胡瓦切十七部﹞\n【跖】足下也﹝今所謂腳掌也史記曰跖勁弩按弩以足蹋張之故曰跖跖或借蹠爲之又作𨂂賈誼傳曰病非徒瘇也又苦𨂂盭𨂂跖字之異者也足跖反戾不可行﹞从足石聲﹝之石切古音在五部﹞\n【踦】一足也﹝管子俈堯之時一踦腓一踦屨而當死謂一足剕一足屨當死罪也引伸之凡物單曰踦方言倚踦奇也自關而西凡全物而體不具謂之倚梁楚之閒謂之踦雍梁之西郊凡嘼支體不具者謂之踦公羊傳匹馬隻輪無反者何曰匹馬一馬也隻踦也又相與踦閭而語何云閉一扇開一扇一人在內一人在外戰國策必有踦重者矣踦重偏重也若衣部曰襱絝踦也毛傳曰蟰蛸長踦也則皆謂足不必一足﹞从足奇聲﹝去奇切古音在十七部﹞\n【跪】拜也﹝手部曰？首至手也按跪與拜二事不當一之疑當云所以拜也後人不達此書所以字往往刪之釋名跪危也兩膝隱地體危隉也﹞从足危聲﹝去委切十六部﹞\n【跽】長跽也﹝長跽"},
{"n":"82","t":"各本作長跪今正按係於拜曰跪不係於拜曰跽范睢傳四言秦王跽而後乃云秦王再拜是也長跽乃古語長俗作䠆人安坐則形弛敬則小跪聳體若加長焉故曰長跽方言東齊海岱北燕之郊跪謂之䠆𨂣郭曰今東郡人亦呼長跽爲䠆𨂣釋名跽忌也見所敬忌不敢自安也徐廣注滑稽傳鞠𦜕曰𦜕其紀反與跽同謂小跪也廣雅䠆𨂣跪拜也此統言之許跪跽析言之﹞从足忌聲﹝渠几切古音在一部徐廣音是也﹞\n【踧】行平易也﹝小雅毛傳曰踧踧平易也﹞从足叔聲﹝子六切三部﹞詩曰踧踧周道﹝小弁﹞\n【躣】行皃﹝九辯右蒼龍之躣躣﹞从足瞿聲﹝其俱切五部﹞\n【踖】長脛行也﹝小雅執爨踖踖毛曰踖踖言爨竈有容也﹞从足昔聲﹝資昔切古音在五部﹞一曰踧踖﹝見論語郷黨馬融曰恭敬皃也廣韵一屋曰踧踖行而謹敬按左傳石碏漢石經公羊作石踖从石誤字也﹞\n【踽】疏行皃﹝唐風獨行踽踽毛曰踽踽無所親也按許合經傳云爾疏通也引伸爲親疏孟子行何爲踽踽涼涼義同﹞从足禹聲﹝區主切五部﹞詩曰獨行踽踽\n【𨄚】行皃﹝聘禮衆介北面蹌焉鄭云容皃舒揚曲禮天子穆穆諸侯皇皇大夫濟濟士蹌蹌鄭曰皆行容止之皃也按許𨄚爲行皃蹌訓動也然則禮言行容者皆𨄚爲正字蹌爲叚借字廣雅蹡蹡走也﹞从足將聲﹝七羊切十部﹞詩曰管磬𨄚𨄚﹝周頌文今詩作磬筦將將毛曰將將集也﹞\n【䠪】踐處也﹝此與疃同義田部曰疃禽獸所踐處也王逸九思鹿蹊兮䠪䠪亦作𨇰按衹云踐處別於疃字專屬禽獸﹞从足𣃔省聲﹝不云𢇍聲者𢇍古文絕也徒管切十四部﹞\n【䟔】趣越皃﹝趣疾也小徐作趨䟔與赴音義略同﹞从足卜聲﹝芳遇切古音在三部﹞\n【踰】越也﹝越度也踰與逾音義略同﹞从足俞聲﹝羊朱切四部﹞\n【䟠】輕也﹝廣韵？輕也字从女﹞从足戉聲﹝王伐切十五部﹞\n【蹻】舉足小高也﹝蹻高曡韵各本作行高晉灼注漢書高帝妃作小高元應引文穎曰蹻猶翹也又引三蒼解詁云蹻舉足也𠀉消切按今俗語猶然﹞从足喬聲﹝𠀉消切大徐居勺切非也二部﹞詩曰小子蹻蹻﹝大雅文毛曰蹻蹻驕皃此引伸之義﹞\n【跾】疾也長也﹝二義相反而相成易其欲逐逐？云速也子夏傳作攸攸荀作悠悠劉作跾云遠也按方言透驚也式竹切吳都賦驚透沸亂透即跾字音義正同今人以爲透漏字他𠋫切﹞从足攸聲﹝式竹切三部﹞\n【蹌】動也从足倉聲﹝七羊切十部﹞\n【踊】跳也﹝與走部？別﹞从足甬聲﹝余隴切九部﹞\n【躋】登也从足齊聲﹝祖雞切十五部﹞商書﹝按口部引咈其耇長辵部引我興受其䢙皆系之周書此作商書恐此爲是﹞予顚躋﹝微子篇文今尙書作隮注家云顚隕隮墜按𦫵降同謂之躋猶治亂同謂之亂俗作隮顧命由賓階隮毛詩朝隮于西南山朝隮周禮九曰隮皆訓𦫵左傳知隮於溝壑矣則訓降﹞\n【躍】迅也﹝迅疾也﹞从足翟聲﹝以灼切二部﹞\n【跧】蹴也﹝蹴躡也﹞从足全聲﹝莊緣切十四部﹞一曰卑也絭也﹝絭當爲拳曲之拳魯靈光殿賦狡兔跧伏於柎"},
{"n":"82-3","t":"側注當引卑也絭也李善引蹴也非﹞\n【蹴】躡也﹝元應云說文蹴蹋也以足逆蹋之曰蹴﹞从足就聲﹝七宿切三部﹞\n【蹋】踐也从足𦐇聲﹝徒盍切八部俗作踏﹞\n【躡】蹈也﹝史記張良陳平躡漢王足是也耤田賦注引說文躡追也不同﹞从足聶聲﹝尼輒切八部﹞\n【跨】渡也﹝謂大其兩股閒以有所越也因之兩股閒謂之跨下史記淮陰矦傳作胯下夊部曰？跨步也苦瓦切﹞从足夸聲﹝苦化切按古音在五部音轉入於十七部耳五經文字云說文作？經典相承隷省作跨此實不然夸聲在五部㐄聲在十七部絕無？字至肉部云說文？隷省作胯則更誤說文有㐄字無？胯字胯即㐄之俗廣韵曰兩股閒也玉裁又按蹴蹋躡踄蹈躔踐七字一氣銜接不當中絕以跨字疑許書本無跨字夂部之㐄釋曰跨步也跨步當爲夸步夸步者大步也大張其兩股曰㐄必云夸步不云大步者㐄夸雙聲也後人改㐄作跨玉篇云㐄與跨同其明證也又專言兩股閒則作胯㐄字之訓則改之曰跨步皆出後人增竄此所以張參本與今本參差乖異而皆"},
{"n":"83","t":"不必是歟﹞\n【踄】蹈也从足步聲﹝旁各切又音步五部﹞\n【蹈】踐也﹝釋名蹈道也以足踐之如道﹞从足舀聲﹝徒到切古音在三部﹞\n【躔】踐也﹝方言躔歷行也日運爲躔﹞从足廛聲﹝直連切十四部﹞\n【踐】履也﹝履之箸地曰履履足所依也﹞从足戔聲﹝慈衍切十四部﹞\n【踵】追也﹝與止部歱別﹞从足重聲﹝之隴切九部﹞一曰往來皃\n【踔】踶也﹝許意踔與蹈義同﹞从足卓聲﹝知敎切二部廣韵丑敎切蝯跳也漢書上林賦趠希閒史記作踔希閒是也又莊子一足踸踔而行謂腳長短也敕甚敕角切﹞\n【蹛】踶也﹝元應曰䠠三蒼音帝郭訓古文奇字以爲古文逝字漢書韋昭音徒計切按蹛即䠠字漢書䠠惲作䠠蹛林作蹛﹞从足帶聲﹝當葢切十五部﹞\n【蹩】踶也﹝集韵作䠥云反足踶也匹蔑切莊子蹩躠爲仁亦作弊薛﹞从足敝聲﹝蒲結切十五部﹞一曰？也\n【踶】躛也﹝李軌曰踶蹋也通俗文曰小蹋謂之踶﹞从足是聲﹝特計切十六部﹞\n【躛】衞也﹝按此必有脫誤當云躛踶也牛部？下云牛踶？也然則躛？義略同﹞从足衞聲﹝于歲切十五部﹞\n【䠟】䠟足也﹝案此三字一句䠟即蹀字也叚借作啑作喋文帝紀新喋血京師服䖍曰喋音蹀屣履之蹀如淳曰殺人流血滂沱爲喋血司馬貞引廣雅喋履也然則喋血者䠟血也謂流血滿地汚足下也﹞从足執聲﹝徒叶切七部﹞\n【䟗】尌也﹝與歭偫雙聲義略同﹞从足氏聲﹝承旨切按旨當作紙十六部﹞\n【蹢】蹢躅﹝各本奪此二字文選注四引皆有﹞逗足也﹝逗各本作住今正逗者止足也說文無住字人部有侸侸者立也立者侸也是爲轉注侸非𨅙躅之義易曰羸豕孚𨅙躅三年問鳴號焉蹢躅焉蹢躅之雙聲曡韵曰踟躕曰跢跦曰歭䠧曰？箸俗用躊躇﹞从足啻聲﹝俗本作適省聲非是直隻切十六部﹞或曰蹢躅﹝按四字衍文﹞賈侍中說足垢也﹝賈謂足垢爲蹢躅﹞\n【躅】蹢躅也﹝蹢躅雙聲﹞从足蜀聲﹝直錄切三部﹞\n【踤】觸也﹝長楊賦帥軍踤阹漢書音義曰踤聚也師古曰踤足蹴也﹞从足卒聲﹝昨𣳚切十五部﹞一曰駭也一曰倉踤﹝今人多用蒼猝古書多用倉卒﹞\n【蹶】僵也﹝僵僨也方言跌蹷也左傳是謂蹷其本﹞从足厥聲﹝居月切十五部﹞一曰跳也﹝孟子今夫蹶者趨者是氣也而反動其心﹞讀亦若橜﹝亦者謂讀若厥矣又讀若橜也橜瞿月切﹞\n【𨇮】蹷或从闕\n【跳】蹷也﹝方言自關而西秦晉之閒曰跳﹞从足兆聲﹝徒遼切二部﹞一曰躍也﹝躍迅也﹞\n【䟴】動也﹝與口部唇雨部震手部振音義略同﹞从足辰聲﹝側鄰切十二部﹞\n【䠧】歭䠧﹝逗﹞不前也﹝歭見止部云䠧也今按當云歭䠧也淺人刪一字耳﹞从足屠聲﹝直魚切五部﹞\n【𧿳】跳也﹝方言𨃚䠛𧿳跳也﹞从足弗聲﹝？勿切十五部﹞\n【蹠】楚人謂跳躍曰蹠﹝見方言﹞从足庶聲﹝之石切古音在五部﹞\n【𨃚】趿也﹝按趿當作跳方言𨃚跳也自關而西秦晉之閒曰跳或曰𨃚﹞从足荅聲﹝他合切七部﹞\n【䠛】跳也﹝方言䠛跳也陳鄭之閒曰䠛﹞从足䍃聲﹝余招切二部﹞\n【趿】進足有所擷取也﹝爾雅毛傳皆云執袵曰袺扱衽曰襭衣部云以衣衽扱物謂之襭襭或作擷﹞从足及聲﹝穌合切七部﹞爾雅曰趿謂之擷﹝按所據爾雅扱作趿無衽字與今本異亦與衣部說異葢衣部用毛傳此據爾雅也﹞\n【䟺】步行獵跋也﹝獵今之躐字踐也毛傳曰跋躐也老狼進則躐其胡獵跋猶踐踏也﹞从足貝聲﹝博葢切十五部﹞\n【躓】跲也﹝釋言毛傳皆曰疐跲也疐者躓之叚借字﹞从足質聲﹝陟利切古音在十二部詩正義引竹二反﹞詩曰載躓其尾﹝豳風載疐其尾許所據作躓﹞\n【跲】躓也﹝中庸言前定則不跲﹞从足合聲﹝居怯切七部﹞\n【跇】述也﹝述當作𨒋字之誤也樂書騁容與兮跇萬里裴引如淳曰？謂超逾也吳都賦說田獵曰？踰竹柏？猭杞柟﹞从足世聲﹝丑例切十五部鄒誕生云跇一作世﹞\n【蹎】跋也﹝經傳多叚借顚字爲之如左傳子都"},
{"n":"84","t":"自下射之顚是也貢禹傳誠恐一旦蹎仆氣竭﹞从足眞聲﹝都年切十二部豳風正義引丁千反﹞\n【跋】蹎也﹝依豳風正義訂跋經傳多叚借沛字爲之大雅論語顚沛皆即蹎跋也毛傳顚仆也沛拔也拔同跋豳風狼跋亦或作拔馬融論語注曰顚沛僵仆也按豳風狼跋其胡謂？也？則仆矣引伸爲近人題跋字題者標其前跋者系其後也邶風傳艸行曰跋別一義﹞从足犮聲﹝北末切廣韵蒲撥切十五部﹞\n【蹐】小步也﹝毛傳蹐絫足也按絫蹐曡韵絫足者小步之至也﹞从足𦟝聲﹝資昔切十六部﹞詩曰不敢不蹐﹝小雅走部引作？﹞\n【跌】踼也从足失聲﹝徒結切十二部﹞一曰越也﹝別一義﹞\n【踼】跌也﹝今本作跌踼也恐是誤倒吳都賦䰟褫氣懾而自踼䟮者劉曰踼䟮頓伏也李引聲類踼跌也漢書音義䟮崩也﹞从足昜聲﹝徒郞切十部﹞一曰槍也﹝別一義木部曰槍歫也止部曰歫槍也按踼與？音義同？歫也﹞\n【蹲】居也﹝尸部曰居蹲也是爲轉注各本作踞也以俗改正又增一"},
{"n":"84-1","t":"踞篆於蹲後今正而刪之左傳蹲甲而射之蹲居也引伸爲居積之義﹞从足尊聲﹝徂尊切十三部山海經作踆﹞\n【𨃖】居也从足荂聲﹝苦化切按此恐又跨字之異體﹞\n【躩】足躩如也﹝論語苞氏曰躩盤辟皃也﹞从足矍聲﹝𠀉縛切五部﹞\n【踣】僵也﹝僵卻偃也﹞从足咅聲﹝蒲北切按古音在四部爾雅釋文音赴或孚豆蒲矦二反是也然則踣與仆音義皆同孫炎曰前覆曰仆左傳正義曰前覆謂之踣對文則偃與仆別散文則通也走部䞳同﹞春秋傳曰晉人踣之﹝左傳襄十四年文﹞\n【蹇】？也﹝尣部曰？蹇也是爲轉注？曲脛也易曰蹇難也行難謂之蹇言難亦謂之蹇俗作謇非﹞从足寒省聲﹝九輦切十四部按各本？作跛又於蹇篆之上出跛篆云行不正也從足皮聲一曰足排之讀若彼此後人不知跛即？之隷變而增之耳今刪曲禮立毋跛鄭云跛偏任也此謂形體偏任一邊如？者然凡經傳多作跛﹞\n【蹁】足不正也﹝南都賦說舞曰䠥𨇨蹁躚即上林賦之便跚蹩㞕也﹞从足扁聲﹝部田切十二部﹞一曰拖後足馬﹝拖俗字當作拕﹞讀若苹﹝此十一部十二部合韵﹞或曰徧﹝讀如徧也﹞\n【䟸】脛肉也从足𢌳聲一曰曲脛也﹝廣韵作左脛曲﹞讀若逵﹝渠追切古音在三部按一曰曲脛也橫梗不貫凡似此者疑皆後人所妄增﹞\n【踒】足跌也﹝跌當爲肤字之誤也肉部曰胅骨差也踒者骨委屈失其常故曰胅亦曰差跌﹞从足委聲﹝烏過切十七部﹞\n【跣】足親地也﹝親跣曡韵古者坐必脫屨燕坐必褫韤皆謂之跣如趙盾侍君燕跣以下此褫韤之跣也如晉悼公跣而出此不暇屨之跣也喪大記主人徒跣亦謂褫韤﹞从足先聲﹝穌典切十二部﹞\n【跔】天寒足跔也﹝周書大子晉解師曠東躅其足曰善哉善哉大子曰大師何舉足驟師曠曰天寒足跔是以數也此許所本莊子音義亦引周書天寒足跔今本周書作足躅誤也跔者句曲不伸之意﹞从足句聲﹝其俱切四部﹞\n【䠅】瘃足也﹝疒部曰瘃中寒腫覈也據趙充國傳手足皆有皸瘃之患此字"},
{"n":"84-3","t":"從足故訓爲瘃足﹞从足囷聲﹝囷聲鍇本作困聲非古音由斂而侈囷聲字多轉入䰟韵苦本切十三部﹞\n【距】雞距也﹝左傳季氏介其雞郈氏爲之金距服曰以金沓距也按鳥距如人與獸之㕚此距與止部之歫異義他家多以距爲歫﹞从足巨聲﹝求許切五部亦作𧣒作𧣻﹞\n【躧】舞履也﹝鄭注周禮曰鞮屨四夷舞者屝也史記貨殖傳躡利屣徐廣曰舞屣也躡一作跕跕吐協反地理志跕躧臣瓚曰躡跟爲跕按舞不納履故凡不著跟曳之而行曰躧履如雋不疑傳長門賦皆是也西京賦說舞曰振朱屣於盤樽薛曰朱屣赤絲履也﹞从足麗聲﹝所綺切十六部﹞\n【𩎉】或从革\n【䠍】足所履也从足叚聲﹝乎加切凡叚聲古在五部按䠍疑？之誤篇韵有踹字丁貫切今俗謂語用力踏地曰踹？音同也許書碫字譌碬？？錯出是其比矣﹞\n【䠊】跀也﹝字亦作剕﹞从足非聲﹝扶味切十五部﹞\n【跀】𣃔足也﹝此與刀部刖異義刖絕也經傳多以刖爲跀周禮司㓝注云周改臏作刖按唐虞夏㓝用髕去其厀頭骨也周用跀𣃔足也凡於周言臏者舉本名也莊子魯有兀者叔山無趾踵見仲尼崔譔云無趾故踵行然則跀㓝即漢之斬趾無足指故以足跟行也無足指不能行故別爲刖足者之屨以助其行左氏云踊貴屨賤是也髕則足廢不能行跀則用踊尙可行故跀輕於髕也跀一名䠊䠊一作剕鄭駁異義云皋陶改臏爲剕呂㓝有剕周改剕爲刖此恐誤與司㓝注不合﹞从足月聲﹝魚厥切十五部﹞\n【𧿁】跀或从兀﹝亦形聲莊子養生主注曰介偏刖之名崔本作兀又作𧿁云𣃔足也德充符申徒嘉兀者也李云刖足曰兀﹞\n【趽】曲脛馬也﹝廣雅曰趽䟸？也䟸見上？俱達切﹞从足方聲讀與彭同﹝薄庚切古音在十部﹞\n【趹】馬行皃﹝戰國策史記云秦馬之良探前趹後蹄閒三㝷西都賦要趹追蹤廣雅趹奔也﹞从足夬聲﹝各本作決省聲淺人改也古穴切十五部﹞\n【趼】獸足企也﹝釋嘼騉蹏硏善陞甗又騉駼枝蹏硏善陞甗硏者謂其足企企舉歱也故善登高硏本或作硏硏滑石也舍人李巡孫炎郭樸顏師古皆以蹄下平正如硏釋"},
{"n":"85-1","t":"之﹞从足幵聲﹝五甸切十四部﹞\n【路】道也﹝釋宮一達謂之道路此統言也周禮澮上有道川上有路此析言也爾雅毛傳路大也此引伸之義也﹞从足各聲﹝洛故切五部﹞\n【蹸】轢也﹝車部曰轢車所踐也﹞从足㷠聲﹝良忍切十二部﹞\n【跂】足多指也从足支聲﹝巨支切十六部按足部當終於路蹸字跂字不當廁此莊子駢拇枝指字只作枝跂葢俗體﹞\n文八十五﹝按去踞跛二字則八十三重四\n【疋】足也上象腓腸﹝肉部曰腨腓腸也﹞下从止﹝止下基也﹞弟子職曰﹝弟子職管子書篇名漢藝文志以列於孝經十一家是其單行久矣﹞問疋何止﹝謂問尊長之臥足當在何方也內則曰將衽長者奉席請何止止一作趾足也﹞古文㠯爲詩大雅字﹝雅各本作疋誤此謂古文叚借疋爲雅字古音同在五部也﹞亦㠯爲足字﹝此則以形相似而叚借變例也﹞或曰胥字﹝此亦謂同音叚借如府史胥徒之胥徑作疋可也﹞一曰疋記也﹝記下云疋也是爲轉注後代改疋爲疏耳疋疏古今字此與足也別一義﹞凡疋之屬皆从疋﹝所菹切五部﹞\n【𤴙】門戸靑疏䆫也﹝靑字依篇韵補於門戸刻鏤爲䆫牖之形而以靑飾之也？部曰疏通也薛注西京賦曰疏刻穿之也招䰟網戸朱綴刻方連些古詩曰交疏結綺䆫﹞从疋﹝從疋者綺文相連如足迹相㣫也﹞疋亦聲囱象？形﹝囱部曰在牆曰牖在屋曰囱則囱疋爲會意矣而云象形者正謂門戸刻文如囱牖也﹞讀若疏﹝所菹切五部﹞\n【𤕟】通也﹝此與？部疏音義皆同玉篇引月令其器？以達今月令作疏諸書枎疏字太玄作枎？太玄又有？首轉寫譌作𤕠﹞从爻疋﹝爻者刻文相交也﹞疋亦聲﹝所菹切五部﹞\n文三\n【品】衆庶也从三口﹝人三爲眾故從三口會意丕飮切七部﹞凡品之屬皆从品\n【喦】多言也﹝此與言部讘音義皆同﹞从品相連﹝會意﹞春秋傳曰次于喦北﹝僖元年左傳文今左作聶聶北郉地杜氏說﹞讀與聶同﹝音同也尼輒切七部﹞\n【喿】鳥羣鳴也﹝此與雧同意俗作噪方言假喿爲鍬臿字﹞从品在木上﹝穌到切二部﹞\n文三\n【龠】樂之竹管﹝此與竹部籥異義今經傳多用籥字非也﹞三孔﹝孔同空按周禮笙師禮記少儀明堂位鄭注爾雅郭注應氏風俗通皆云三孔惟毛傳云六孔廣雅云七孔﹞㠯和衆聲也﹝和衆聲謂奏樂時也萬舞時衹用龠以節舞無他聲﹞从品侖﹝惟以和衆聲故從品﹞侖理也﹝亼部曰侖思也按思猶䚡䚡理一也大雅於論𡔷鍾毛傳曰論思也鄭曰論之言倫也毛鄭意一也從侖謂得其倫理也以灼切二部﹞凡龠之屬皆从龠\n【䶴】䶴音律管壎之樂也﹝八字一句音律者如王者行師大師吹律合音是也竽笙籥簫篪篴管皆竹屬獨言管者舉一以該六也土屬則惟壎可吹小師言𡔷？矇言播笙師言龡者各因其文也以人氣作音曰吹﹞从龠炊聲﹝昌垂切古音在十七部﹞\n【䶵】管樂也﹝管猶筩也故龠䶵簫皆曰管樂鄭司農注周禮云篪七空廣雅云八孔賈公彥引禮圖云九孔其言多轉寫錯亂疑不能明也世本云暴辛公作塤蘇成公作篪譙周云二人善塤善篪記者因以爲作謬矣按許於壎䶵下皆不引世本於鐘磬笙簧琴瑟則引之其匡謬不在允南之前乎﹞从龠虒聲﹝直离切十六部﹞\n【篪】䶵或从竹﹝樂記又作竾﹞\n【龢】調也﹝言部曰調龢也此與口部和音同義別經傳多假和爲龢﹞从龠禾聲讀與咊同﹝禾各本作和今正此言其音同而已戸戈切十七部﹞\n【龤】樂龢也﹝龤訓龢龢訓調調訓龢三字爲轉注龤龢作諧和者皆古今字變許說其未變之義今本龤下調下作和也則與龢"},
{"n":"86-1","t":"下調也不爲轉注龤與言部諧音同義異各書多用諧爲龤﹞从龠皆聲﹝戸皆切十五部﹞虞書曰﹝虞書當作唐書﹞八音克龤﹝堯典文﹞\n文五重一\n【冊】符命也諸侯進受於王者也﹝者字依韵會補尙書王命周公後作𠕋逸誥左傳王命尹氏及王子虎內史叔興父策命晉矦爲矦伯王使劉定公賜齊侯命及三王世家策文皆是也後人多假策爲之﹞象其札一長一短﹝謂五直有長短﹞中有二編﹝謂二橫﹞之形﹝蔡邕獨𣃔曰策𥳑也其制長者一尺短者半之其次一長一短兩編下附札牒也亦曰𥳑編次𥳑也次𥳑者竹𥳑長短相閒排比之以繩橫聯之上下各一道一𥳑容字無多故必比次編之乃容多字聘禮記云百名以上書於策是也一𥳑可容書於𥳑每𥳑一行而已不及百名書於方則合若干行書之百名以上書於策方即牘也牘書版也𥳑𠕋竹爲之牘木爲之一𠕋不容則絫𠕋爲之國史𠕋書葢如是鄭注禮云策𥳑也此渾言之不分別耳𠕋字五直象一長一短象其意而已且𥳑之若干未可肊定也蔡氏云長者一尺短者半之此漢法如是鄭引鉤命決云易詩書禮樂春秋策皆長二尺四寸孝經謙半之一尺二寸論語策八寸尺二寸者三分居二又謙焉此古制也見於聘禮左傳序正義者乖異不同今訂之如是未知然否鄭注尙書云三十字一𥳑之文服注左氏云古文篆書一𥳑八字漢志劉向以中古文挍今文尙書古文𥳑有二十五字者有二十二字者是𥳑之長短不同而字數不同也楚革切十六部﹞凡𠕋之屬皆从𠕋\n【𥬰】古文𠕋从竹﹝左傳僃物典筴釋文筴本又作𠕋亦作策或作？按筴者策之俗也𠕋者正字也策者叚借字也？者𠕋之古文也左氏述春秋傳以古文然則？其是歟﹞\n【嗣】諸侯嗣國也﹝引伸爲凡繼嗣之偁﹞从𠕋口﹝小徐曰𠕋必於廟史讀其𠕋故从口按當是从囗音圍囗者國象也故曰諸侯嗣國﹞司聲﹝祥吏切一部﹞\n【孠】古文嗣从子\n【扁】署也﹝署者部署有所网屬也﹞从戸𠕋戸𠕋者署門戸之文也﹝署門戸者秦書八體六曰署書蕭子良云署書漢高六年蕭何所定以題蒼龍白虎二闕方沔切古音在十二部﹞\n文三重二\n三十部文六百九十三﹝三小徐作二重八十七﹝宋本七作八小徐作重七十九凡八千四百九十八字﹝此第二篇都數\n說文解字第二篇下\n受業長洲陳煥校字\n"}
]