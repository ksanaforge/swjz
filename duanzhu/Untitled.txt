[
{"n":"","t":"﻿\n\n"},
{"n":"1","t":"說文解字第一篇上※\n金壇段玉裁注※【一】\n惟初大極道立於一造分天地化成萬物\n﹝漢書曰元元本本數※始於一﹞\n凡一之屬皆从一\n﹝一之形於六書爲指事凡云凡某之屬皆从某者自序所謂分別部※居不相襍廁也爾雅方言所以發明轉注假借倉頡訓纂滂熹及凡將急就元尚飛龍聖皇諸篇僅以四言七言成※文皆不言字形原委以字形爲書俾學者因形以考音與義實始於許功莫大焉於悉切古音第十二部○凡注言※一部二部以至十七部者謂古韵也玉裁作六書音均表識古韵凡十七部自倉頡造字時至唐虞三代秦漢以及※許叔重造說文曰某聲曰讀若某者皆條理合一不紊故既用徐鉉切音矣而又某字志之曰古音第幾部又恐學※者未見六書音均之書不知其所謂乃於說文十五篇之後附六書音均表五篇俾形聲相表裏因耑推究於古形※"},
{"n":"1-1","t":"古音古義可互求焉﹞\n【弌】\n古文一\n﹝凡言古文者謂倉頡所作古文也此書法後王尊漢制以小篆爲質※而兼錄古文籒文所謂今敘篆文合以古籒也小篆之於古籒或仍之或省改之仍者十之八九省改者十之一二※而已仍則小篆皆古籒也故不更出古籒省改則古籒非小篆也故更出之一二三之本古文明矣何以更出弌弍※弎也葢所謂即古文而異者當謂之古文奇字﹞\n【元】\n始也\n﹝見爾雅．釋詁九家易曰元者氣之始也﹞\n从※一兀聲\n﹝徐氏鍇云不當有聲字以髡从兀聲䡇从元聲例之徐說非古音元兀相爲平入也凡言从某某聲※者謂於六書爲形聲也凡文字有義有形有音爾雅已下義書也聲類已下音書也說文形書也凡篆一字先訓其※義若始也顚也是次釋其形若从某某聲是次釋其音若某聲及讀若某是合三者以完一篆故曰形書也愚袁切※古音第十四部﹞\n【天】\n顚也\n﹝此以同部曡韵爲訓也凡門聞也戸護也尾微也髮拔也皆此例凡言元始也※天顚也丕大也吏治人者也皆於六書爲轉注而微有差別元始可互言之天顚不可倒言之葢求義則轉移皆是※"},
{"n":"1-2","t":"舉物則定名難假然其爲訓詁則一也顚者人之頂也以爲凡高之偁始者女之初也以爲凡起之偁然則天亦可爲凡顚之偁臣於君子於父妻於夫民於食皆曰天是也﹞\n至高無上从一大\n﹝至高無上是其大無有二也故从一大於六書爲㑹意凡㑹意合二字以成語如一大人言止戈皆是他前切十二部﹞\n【丕】\n大也\n﹝見釋詁﹞\n从一不聲\n﹝敷悲切古音在第一部鋪怡切丕與不音同故古多用不爲丕如不顯即丕顯之類於六書爲假借凡假借必同部同音○丕隷書中直引長故云丕之字不十漢石經作⿱一𠦎可證非與丕殊字也﹞\n【吏】\n治人者也\n﹝治與吏同在第一部此亦以同部曡韵爲訓也﹞\n从一从史\n﹝此亦㑹意也天下曰从一大此不曰从一史者吏必以一爲體以史爲用一與史二事故異其詞也史者記事者也﹞\n史亦聲\n﹝凡言亦聲者㑹意兼形聲也凡字有用六書之一者有兼六書之二者力置切一部﹞\n\n文五　　重一﹝此葢許所記也每部記之以得其凡若干字也凡部之先後以形之相近"},
{"n":"1-3","t":"爲次凡每部中字之先後以義之相引爲次顏氏家訓所謂櫽栝有條例也說文每部自首至尾次弟井井如一篇文字如一而元元始也始而後有天天莫大焉故次以丕而吏之从一終焉是也雍熙校刊部首某字說解爲大字已下說解皆爲夾行小字絕非舊式﹞【𠄞】\n高也此古文丄\n﹝古文上作𠄞故帝下㫄下示下皆云从古文上可以證古文本作𠄞篆作丄各本誤以丄爲古文則不得不改篆文之上爲上而用上爲部首使下文从𠄞之字皆無所統示次於𠄞之恉亦晦矣今正丄爲𠄞上爲丄觀者勿疑怪可也凡說文一書以小篆爲質必先舉小篆後言古文作某此獨先舉古文後言小篆作某變例也以其屬皆从古文上不从小篆上故出變例而別白言之﹞\n𢫾事也\n﹝凡𢫾事之文絕少故顯白言之不於一下言之者一之爲𢫾事不待言也象形者實有其物日月是也𢫾事者不泥其物而言其事丄丅是也天地爲形天在上地在下地在上天在下則皆爲事﹞\n凡𠄞之屬皆从𠄞\n﹝時掌時亮二切"},