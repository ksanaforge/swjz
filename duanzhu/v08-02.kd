[
{"n":"","t":"﻿\n\n說文解字第八篇下\n金壇段玉裁注\n【尺】十寸也﹝寸十分也禾部曰十髮爲程一程爲分十分爲寸又曰律數十二十二禾秒而當一分十分而寸漢志曰九十分黃鐘之長一爲一分十分爲寸十寸爲尺十尺爲丈十丈爲引而五度審矣﹞人手卻十分動脈爲寸口﹝寸部下亦曰人手卻一寸動𧖴謂之寸口鄭注周禮曰脈之大𠋫要在陽明寸口疏云陽明在大拇指本骨之高處與弟二指閒寸口者大拇指本高骨後一寸是也按大拇指本高骨後一寸許所謂人手卻十分也卻者𢇛也𢇛者拓也人手竟又開拓十分得動脈之處是曰寸口凡寸之度取象於此﹞十寸爲尺﹝十其長是爲尺﹞尺﹝逗﹞所㠯指尺規榘事也﹝指尺當作指𢇛聲之誤也指𢇛猶標目也用規榘之事非尺不足以爲程度尺居中下可晐寸分上可包丈引也漢志曰寸者忖也尺者蒦也尺𢇛"},
{"n":"406-1","t":"蒦三字同韵﹞从尸﹝主也﹞从乙﹝會意昌石切古音在五部古書亦借赤爲之毛晃曰宋時案牘如此﹞乙﹝逗﹞所識也﹝漢武帝讀東方朔上書未盡輒乙其處題識之意也以榘尺記識所度故從乙﹞周制寸尺咫？常仞諸度量皆㠯人之體爲法﹝寸法人寸口尺起於寸咫法中婦人手？八尺也法人㒳臂之長常倍？或曰常當作丈周制八寸爲尺十尺爲丈人長八尺故曰丈夫人部曰仞伸臂一？也是仞？無二而此？仞並舉疑許主七尺曰仞之說人部之解出後人改竄非許原文說詳人部﹞凡尺之屬皆从尺\n【咫】中婦人手長八寸謂之咫﹝賈逵韋昭注國語杜預注左傳說皆同案咫之言猶近也晉語吾不能行也咫楚語是知天咫周書大子晉視道如咫﹞周尺也﹝通典引白虎通曰夏法日日數十也日無不照尺所度無不極故以十寸爲尺殷法十二月言一歲之中無所不成故以十二寸爲尺周據地而生地者陰也以婦人爲法婦人大率奄八寸故以八寸爲尺按奄字未詳疑是手之誤字上"},
{"n":"406-2","t":"文曰十寸爲尺此及夫字下云周制八寸爲尺別周制之異乎古也王制曰古者以周尺八尺爲步今以周尺六尺四寸爲步鄭注曰周尺之數未之詳聞案禮制周猶以十寸爲尺葢六國時多變亂法度或言周尺八寸以步㪅爲八八八六十四寸鄭意八寸爲尺周末始有之與許說異然許亦曰諸侯力政分爲七國田？異畮車涂異軌律令異法則其說亦未嘗不合也左傳天威不違顏咫尺咫尺並言不云二尺也國語列子皆言其長尺有咫亦不言其長二尺也是可證周未嘗八寸爲尺矣﹞从尺只聲﹝諸氏切十六部﹞\n文二\n【尾】微也﹝微當作？？細也此以㬪韵爲訓如門捫也戸護也之例方言曰尾盡也尾梢也引伸訓爲後如晉語歲之二七其靡有微兮古亦叚微爲尾﹞从到毛在尸後﹝到者今之倒字無斐切十五部今隷變作尾﹞古人或飾系尾﹝未聞鄭說韍曰古者佃漁而食之衣其皮先知蔽前後知蔽後後王易之以布帛而獨存其蔽前者不忘本也按蔽後即或飾系尾之說也﹞西南夷皆然﹝後漢書．西南夷列傳曰槃瓠之後好五色衣服製裁皆有尾形按尾爲禽獸之尾此甚易解耳而許必以尾系之人者以其字從尸人可言尸禽獸不得言尸也凡全書內嚴人物之辨每如此人飾系尾而禽獸似之許意如是﹞凡尾之屬皆从尾\n【屬】連也﹝連者負車也今字以爲聯字屬今韵分之欲市玉二切其義實通也凡異而同者曰屬鄭注司徒序官云州黨族閭比者鄕之屬別注司市云介次市亭之屬別小者也凡言屬而別在其中如秔曰稻屬秏曰稻屬是也言別而屬在其中如稗曰禾別是也﹞从尾﹝取尾之連於體也﹞蜀聲﹝之欲切三部今作屬﹞\n【屈】無尾也﹝韓非子曰鳥有翢翢者重首而屈尾高注淮南云屈讀如秋雞無尾屈之屈郭注方言隆屈云屈尾淮南屈奇之服許注云屈短也奇長也凡短尾曰屈玉篇巨律切元應書廣韵衢勿切今俗語尙如是引伸爲凡短之偁山短高曰崛其類也今人屈伸字古作詘申不用屈字此古今字之異也鈍筆曰掘筆短頭船"},
{"n":"407","t":"曰撅頭皆字之假借也﹞从尾出聲﹝九勿切十五部按九勿當作衢勿乃合俗分？屈爲二字不知屈乃？之隷變﹞\n【尿】人小？也从尾水﹝會意古書多假溺爲之奴弔切二部﹞\n文四\n【履】足所依也﹝𡳐依疉韵古曰屨今曰𡳐古曰𡳐今曰鞵名之隨時不同者也引伸之訓踐如君子所𡳐是也又引伸之訓祿詩福𡳐綏之毛傳曰𡳐祿也又引伸之訓禮序卦傳詩長發傳是也𡳐禮爲疉韵𡳐祿爲雙聲﹞从尸服𡳐者也从彳夊﹝夊楚危切彳夊皆行也﹞从舟象𡳐形﹝合四字會意良止切按良止誤也當依篇韵力几切十五部﹞一曰尸聲﹝別一說也﹞凡𡳐之屬皆从𡳐\n【𩕎】古文𡳐从頁从足﹝𡳐重首故从頁﹞\n【屨】𡳐也﹝晉蔡謨曰今時所謂𡳐者自漢以前皆名屨左傳踊貴屨賤不言𡳐賤禮記戶外有二屨不言二𡳐賈誼曰冠雖敝不以苴𡳐亦不言苴屨詩曰糾糾葛屨可以𡳐霜屨舄者一物之別名𡳐者足踐之通稱按蔡說極精易詩三禮春秋傳孟子皆言屨不言𡳐周末諸子漢人書乃言𡳐詩易凡三𡳐皆謂踐也然則𡳐本訓踐後以爲屨名古今語異耳許以今釋古故云古之屨即今之𡳐也周禮屨人掌爲舄屨鄭云複下曰舄襌下曰屨古人言屨以通於複今世言屨以通於襌俗易語反與方言屝屨麤𡳐也𡳐其通語也﹞从𡳐省婁聲﹝九遇切古音在四部﹞一曰鞮也﹝革部鞮下曰屨也二字爲轉注方言曰襌者謂之鞮﹞\n【𡳸】𡳐下也﹝謂𡳐之之底也行地經歴者今人言𡳐歴當用此字﹞从𡳐省歴聲﹝郞擊切十六部﹞\n【𡱣】𡳐屬从𡳐省予聲﹝徐吕切五部廣韵徐預切﹞\n【屩】𡳐也﹝𡳐大徐作屐非也今依小徐史記孟嘗君傳躡屩虞卿傳及漢書王褎傳作蹻假借字也釋名曰屩蹻也出行著之蹻蹻輕？因以爲名應劭曰木蹻臣瓚曰以繩爲屩徐廣曰蹻草𡳐也按屩葢輕？可遠行之𡳐非法服之𡳐也臣瓚徐廣說是﹞从𡳐省喬聲﹝居勺切古音在二部平聲﹞\n【屐】屩也"},
{"n":"407-2","t":"从𡳐省支聲﹝奇逆反古音在十六部按釋名云屐搘也爲兩足搘以踐泥也又云屩不可踐泥也屐踐泥者也然則屐與屩有別﹞\n文六重一\n【舟】船也﹝邶風方之舟之傳曰舟船也古人言舟漢人言船毛以今語釋古故云舟即今之船也不傳於柏舟而傳於此者以見方之爲泭而非船也﹞古者共𡔷貨狄刳木爲舟剡木爲楫以濟不通﹝郭注山海經曰世本云共𡔷貨狄作舟易．𣪠辭曰刳木爲舟剡木爲楫舟楫之利以濟不通致遠以利天下葢取諸渙共𡔷貨狄黃帝堯舜閒人貨狄疑即化益化益即伯益也考工記故書舟作周﹞象形﹝職流切三部﹞凡舟之屬皆从舟\n【俞】空中木爲舟也﹝淮南氾論訓古者爲窬木方版以爲舟航高曰窬空也方並也舟相連爲航也按窬同兪空中木者舟之始並板者航之始如椎輪"},
{"n":"407-3","t":"爲大路之始其始見本空之木用爲舟其後因刳木以爲舟凡穿窬廁牏皆取義於兪中孚傳曰利涉大川乘木舟虛也﹞从亼从舟从巜﹝合三字會意羊朱切古音在四部﹞巜水也﹝巜下曰水流澮澮也說从巜之意﹞\n【船】舟也﹝二篆爲轉注古言舟今言船如古言屨今言鞋舟之言周旋也船之言？沿也﹞从舟㕣聲﹝各本作鉛省聲非是口部有㕣字水部有沿字㕣聲今正食川切十四部﹞\n【䑣】船行也﹝夏曰復胙商曰肜周曰繹即此字取舟行延長之意也其音以戎切其字毛詩箋作融﹞从舟彡聲﹝丑林切七部﹞\n【舳】舳艫也﹝各本艫上刪舳字今補此三字爲句非以艫釋舳也韵會所據本不誤﹞从舟由聲﹝直六切三部﹞漢律名船方長爲舳艫﹝長當作丈史漢貨殖傳皆曰船長千丈注者謂總積其丈數葢漢時計船以丈每方丈爲一舳艫也此釋舳艫之謂二字不分析者也下文分釋謂船尾舳謂船頭艫此分析者也﹞一曰船尾﹝船舊作舟今正此單謂舳字也方言曰舟後曰舳舳所以制水也郭云今江東呼柁爲舳按釋名船其尾曰柁仲長統郭璞皆用柁字而淮南子作杕船之有舳如車之有軸主乎運轉﹞\n【艫】舳艫也﹝此二字不分析之說也﹞从舟盧聲﹝洛乎切五部﹞一曰船頭﹝此單謂艫字也方言曰舟首謂之？？郭云今江東呼船頭屋謂之飛閭是也釋名曰舟其上屋曰廬象廬舍也其上重室曰飛廬在上故曰飛也按此皆許所謂船頭曰艫艫閭古音同耳李斐注武帝紀亦云舳船後持柁處艫船頭刺櫂處說與許同而小爾雅艫船後也舳船前也吳都賦劉注本之與許異葢小爾雅呼設柁處爲船頭也﹞\n【𦨉】船行不安也﹝方言說舟曰儰謂之杌杌不安也郭云儰音訛船動搖之皃也扤吾㪍反按？者正字扤者假借字也書阢？易臲鼿皆不安也﹞从舟刖省聲﹝聲字舊奪今補﹞讀若兀﹝五忽切十五部廣韵曰俗作䑢﹞\n【艐】船箸沙不行也﹝沙字各本奪今依廣韵一東三十三箇所引補大人賦張揖注曰艐箸也尸部屆行不？也郭注方言云艐古屆字按釋詁方言皆曰艐至也不行之義之引伸也﹞从舟㚇聲﹝子紅切九部﹞讀若䔂﹝此音與子紅爲雙聲與屆亦雙聲漢時語如是﹞\n【朕】我也闕﹝此說解既闕而𡚶人補我也二字未知許說字之例也按朕在舟部其解當曰舟縫也从舟灷聲何以知爲舟縫也考工記函人曰視其朕欲其直也戴先生曰舟之縫理曰朕故札續之縫亦謂之朕所以補許書之佚文也本訓舟縫引伸爲凡縫之偁凡言朕兆者謂其幾甚微如舟之縫如龜之？也目部？字下云目但有朕也謂目但有縫也釋詁曰朕我也此如卬吾台余之爲我皆取其音不取其義趙高之於二世乃曰天子所以貴者但以聞聲羣臣莫得見其面故號曰朕比傅朕字本義而言之遂以亡國凡說文字不得其理者害必及於天下趙高王安石是也云从舟灷聲者人部？字亦云灷聲今說文雖無灷字然論例當有之凡勝騰滕螣黱皆以朕爲聲則朕古音當在六部矣今音直禁切六部與七部合韵冣近也﹞\n【舫】船也﹝各本作船師也今依韵會所據本舫衹訓船舫人乃訓習水者觀張揖之訓榜人可得其理矣篇韵皆曰並兩船是認船爲方也舫行而方之本義廢矣舫之本義"},
{"n":"408-2","t":"亦廢矣爾雅釋言曰舫舟也其字作舫不誤又曰舫泭也其字當作方俗本作舫釋水大夫方舟亦或作舫則與毛詩方泭也不相應愚嘗謂爾雅一書多俗字與古經不相應由習之者多率肊改之也﹞明堂月令曰舫人﹝月令六月命漁師伐蛟鄭注今月令漁師爲榜人按榜人即舫人舫正字榜假借字許所據即鄭所謂今月令也子虚賦榜人歌張揖注曰榜船也月令命榜人榜人船長也張所據亦作榜人﹞舫人﹝二字舊奪今補﹞習水者﹝張揖所謂船長杜詩所謂長年吳都賦曰㰏工楫師𨕖自閩禺﹞从舟方聲﹝甫𡚶切十部﹞\n【般】辟也﹝人部僻下曰辟也此辟字義同投壺曰賓再拜受主人般旋曰辟主人阼階上拜送賓般旋曰辟般步干反還音旋辟徐扶亦反論語包氏注足躩如盤辟皃也盤當作般般辟漢人語謂退縮旋轉之皃也大射儀賓辟注曰辟逡遁不敢當盛釋言曰般還也還者今之環字旋也荀爽注易曰盤桓者動而退也般之本義如是引伸爲般遊般樂﹞象舟之旋﹝說从舟之意﹞从舟从殳﹝會意﹞殳令舟旋者也﹝令韵會作命說從殳之意殳謂所以刺船者也北潘切按當云薄官切十四部﹞\n【𦨗】古文般从攴﹝各本作从支誤今正从攴猶从殳也﹞\n【服】用也﹝關雎箋曰服事也﹞一曰車右騑所㠯舟旋﹝騑毛刻作騎誤馬部曰騑驂也帝馬也古者夾轅曰服馬其旁曰驂馬此析言之許意謂渾言皆得名服馬也獨言右騑者謂將右旋則必策冣右之馬先向右左旋亦同舉右以晐左也舟當作周馬之周旋如舟之旋故其字从舟﹞从舟𠬨聲﹝房六切古音在一部﹞\n【𣍞】古文服从人﹝从舟从人者凡事如舟之於人冣切用也凡事皆當如人之操舟也﹞○\n【𦩍】小船也从舟周聲﹝各本無此字衞風曾不容刀釋文曰說文作？小船也正義曰說文作𦩍小船也合據補於末其形从正義﹞\n文十二﹝補𦩍則十三重二\n【方】倂船也﹝周南不可方思邶風方之舟之釋言及毛傳皆曰方泭也今爾雅改方爲舫非其義矣倂船者並兩船爲一釋水曰大夫方舟謂倂兩船也泭者編木以爲渡與倂船異事何以毛公釋方不曰倂船而曰泭也曰倂船編木其用略同故俱得名方方舟爲大夫之禮詩所言不必大夫則釋以泭可矣若許說字則見下从舟省而上有竝頭之象故知倂船爲本義編木爲引伸之義又引伸之爲比方子貢方人是也秦風西天之防毛曰防比也謂防即方之假借也又引伸之爲方圓爲方正爲方向又假借爲旁丄部曰旁溥也凡今文尙書作旁者古文尙書作方爲大也生民實方實苞毛曰方極畝也極畝大之意也又假借爲甫召南維鳩方之毛曰方之方有之也方有之猶甫有之也﹞象兩舟省總頭形﹝兩當作㒳下象兩舟倂爲一上象兩船頭總於一處也府良切十部通俗文連舟曰舫與許說字不同葢方正字俗用舫﹞凡方之屬皆从方\n【汸】方或从水\n【𣃚】方舟也﹝舟字葢衍衞風一葦杭之毛曰杭渡也杭即𣃚字詩謂一葦可以爲之舟也舟所以渡故謂渡爲𣃚始皇臨浙江水波惡乃西百二十里從狹中渡其地因有餘杭縣杜篤論都賦造舟於渭"},
{"n":"409-1","t":"北杭涇流章懷後漢書作北𣃚注云說文𣃚字在方部今流俗不解遂與杭字相亂者誤也是說誠然然𣃚之作杭久矣章懷偶一正之而不能盡正也李南傳向度宛陵浦里𣃚馬踠足亦係章懷改杭爲𣃚而地理郡國二志餘杭縣未之或改也𣃚亦作航方言曰舟或謂之航杭者說文或抗字﹞从方亢聲﹝胡郞切十部﹞禮天子造舟諸侯維舟大夫方舟士特舟﹝大雅詩傳及釋水同李巡曰比其舟而渡曰造舟中央左右相維持曰維舟倂兩船曰方舟一舟曰特舟孫炎曰造舟比舟爲梁也維舟連四舟也釋水及公羊傳注此下又有庶人乘泭句﹞\n文二重一\n【儿】古文奇字？也﹝此冡人部而言？者天地之性冣貴者也此籒文象臂脛之形其作？者則古文奇字之？也如？下曰天大地大人亦大故？象人形古文？也？下曰籒文？則例正同？與？之義已"},
{"n":"409-2","t":"鳥見於？與？之下故皆不必㪅言其義今俗本古文奇字之上𡚶添仁人也三字是爲蛇足同字而必異部者異其从之之字也﹞象形孔子曰儿在下故詰詘﹝儿在各本作在人今依玉篇詘各本作屈誤今正舉孔子說證象形也籒文兼象臂脛古文奇字則惟象股腳詰詘猶今云屈曲也如鄰切十二部﹞凡儿之屬皆从儿\n【兀】高而上平也从一在儿上﹝儿各本作人今正一在儿上高而平之意也凡从兀聲之字多取孤高之意﹞讀若夐﹝夐今韵在四十四諍古音在元寒部今韵十月者元之人也兀音同月是以跀亦作𧿁其平聲讀如涓在十四部今音五忽切﹞茂陵有兀桑里﹝地理志右扶風有茂陵縣郡國志同許多言鄕言亭此言里者葢周秦舊名﹞\n【兒】孺子也﹝子部曰孺乳子也乳子乳下子也襍記謂之嬰兒女部謂之嫛婗兒孺雙聲引伸爲凡幼小之偁﹞从儿象小兒頭？未合﹝謂篆體？也囟者頭會匘葢也小兒初生匘葢未合故象其形汝移切十六部﹞\n【允】信也﹝釋詁毛傳皆曰允信也詩仲允漢表作中術﹞从㠯儿﹝大徐作从儿㠯聲㠯非聲也今依韵會所據小徐本㠯用也任賢勿貳是曰允此會意字余準切十三部﹞\n【兌】說也﹝說者今之悅字其義見易大雅行道兌矣傳曰兌成蹊也松柏斯兌傳曰兌易直也此引伸之義老子塞其兌閉其門借爲閱字閱同穴﹞从儿㕣聲﹝㕣與沇古同字同音兊爲㕣聲者古合音也大外切十五部﹞\n【充】長也高也﹝廣韵曰美也塞也行也滿也﹞从儿育省聲﹝三部與九部合音也昌終切九部﹞○\n【亮】朙也从儿高省﹝各本無此依六書故所據唐本補葢即晁氏以道所見唐本也古人名亮者字明人處高則明故其字从儿高明者可以佐人故釋詁曰亮相導也典謨多用亮字大雅涼彼武王傳曰涼佐也此假涼爲亮也韓詩正作亮孟子曰君子不亮惡乎執此假亮爲諒也力讓切十部﹞\n文六﹝今增亮則文七\n【兄】長也﹝古長不分平上其音義一也長短滋長長幼皆無二義兄之爲長以㬪韵爲訓也小雅兄也永歎傳曰兄茲也大雅倉兄塡兮傳曰兄滋也職兄斯引職兄斯弘傳曰兄茲也又小雅僕夫兄瘁箋云兄茲也又大雅亂兄斯削箋云而亂茲甚茲與滋義同茲者草木多益也滋者益也凡此等毛詩本皆作兄俗人乃改作从水之況又譌作况陸氏音義不能諟正畫一正僞錯出且於常棣云作兄者非由未知茲益乃兄之本義故耳兄之本義訓益許所謂長也許不云茲者許意言長則可晐長幼之義也矢部矤下曰兄䛐也謂加益之䛐此滋長之義也無逸無皇曰今文尙書作毋兄曰王肅本皇作況注曰況滋韋昭注國語云況益也皆兄訓益之證引伸之則爾雅曰男子先生爲兄後生爲弟先生之年自多於後生者故以兄名之猶弟本義爲韋束之次弟以之名男子後生者也莫重於君父故有正字兄弟之字則依聲託事古兄長與兄益無二音也淺人謂兄之本義爲男子先生則主從倒置豈弟之本義爲男子後生乎世之言小學者知此而後可與言說文可與言經義顧希馮玉篇不知此則直云男"},
{"n":"410-1","t":"子先生爲兄男子後生爲弟而已以兄弟二部次於男部女部閒觀其列部之次第可以知其不識字義﹞从儿从口﹝口之言無盡也故以儿口爲滋長之意今音許榮切古音在十部讀如荒轉爲去聲許訪切今人𧦝兄爲況老乃古語也用況者於古爲假借貺况皆俗字貺以意製左國多用之况乃況之變冣爲後出﹞凡兄之屬皆从兄\n【𠓆】競也﹝競者彊語也小雅無羊傳曰矝矝兢兢以言堅彊也釋文此義其冰反﹞从二兄﹝會意﹞二兄競意﹝說從二兄之意﹞从丯聲﹝丯讀若介此取雙聲也二丯皆聲也﹞讀若矝﹝居陵切六部漢時矝讀如今韵矣﹞一曰兢﹝此複舉兢字各本誤作競今依葉抄本集韵類篇無此字﹞敬也﹝小雅戰戰兢兢傳曰戰戰恐也兢兢戒也小徐本無此五字玉篇引亦無﹞\n文二\n【兂】首筓也﹝竹部曰筓簪也二字爲轉注古言筓漢言旡此謂今之旡即古之筓也古經無簪字惟易"},
{"n":"410-2","t":"豫九四朋盇簪鄭云速也實寁之假借字張揖古今字詁𢈻作撍埤蒼云撍疾也寁𢈻撍同字京作撍經文之簪古無釋爲筓者又士喪禮復者一人以爵弁服簪衣于裳注云簪連也然則此實鐕之假借字金部曰鐕可以衣箸物者凡經典此二簪字外無言簪者﹞从儿？象形﹝此非相與比敘之匕乃象旡之形也旡必有岐故又曰叉俗作釵釋名曰叉枝也因形名之也篆右象其叉左象其所抵以固弁者側琴切七部﹞凡旡之屬皆从旡\n【簪】俗旡﹝今俗行而正廢矣﹞从竹从朁﹝朁聲﹞\n【兓】兓兓﹝各本譌朁朁今依玉篇集韵正﹞銳意也﹝旡主入故兩旡爲銳之意兓兓其言所謂意內而言外也凡俗用鑯尖字即兓字之俗﹞从二旡﹝子林切七部﹞\n文二重一\n【皃】頌儀也﹝頁部曰頌皃也此曰皃頌儀也是爲轉注頌者今之容字必言儀者謂頌之儀度可皃象"},
{"n":"410-3","t":"也凡容言其內皃言其外引伸之凡得其狀曰兒析言則容皃各有當如叔向曰貌不道容是也絫言則曰容貌如動容貌斯遠暴慢是也﹞从儿白象面形﹝上非黑白字乃象人面也莫教切二部﹞凡皃之屬皆从皃\n【䫉】皃或从頁豹省聲﹝按此葢易籒文之皃爲頁﹞\n【貌】籒文皃从豸﹝大徐本作从豹省今字皆用籒文﹞\n【㝸】冕也﹝按當云冕屬轉寫奪屬字耳冠下云弁冕之總名也云總名則弁與冕固有分矣冕下云大夫以上冠也云大夫以上冠則士無冕可知士有爵弁非冕也依禮器則夏殷之士有冕周之士爵弁亦冕之亞也周禮掌弁冕之官但曰弁師﹞周曰㝸殷曰吁夏曰收﹝吁宋本及五音韵諩如此此古本也五經文字曰字林作？經典相承𣜩省作冔然則冔字又出字林後許書安得有冔白虎通作詡吁詡皆大義士冠禮記曰周弁殷冔夏收鄭曰弁名出於槃槃大也言所以自光大也冔名出於幠幠覆言所以自覆飾也收言所以收斂髮也郊特牲亦曰周弁殷冔夏收弁者爵弁非冕也而王制有虞氏皇而祭夏后氏收而祭殷人冔而祭周人冕而祭不言弁言冕鄭曰皇冕屬則收冔皆冕屬可知大雅厥作祼將常服黼冔傳曰冔殷冠也夏后氏曰收周曰冕亦不以周弁配夏收殷冕而言周冕故知士冠禮郊特牲之周弁非不可云周冕葢周之爵弁即夏殷之收冔收冔即夏殷之冕周禮司服弁師二職皆不言爵弁其諸爵弁包於冕與鄭曰爵弁制如冕黑色但無繅耳玉裁謂周㝸殷吁夏收皆冕也爵弁即夏殷之冕則韋弁皮弁亦冕屬也故許以冕屬釋之﹞从皃象形﹝謂篆體小也葢象皮弁之會鄭曰會縫中也皮變切十四部按弁古音同盤其引伸之義爲法如顧命率循大弁是也亦爲大如鄭云所以自光大是又假借爲昪樂字如詩小弁傳曰弁樂也即衞風傳之盤樂也弁樂之反爲弁急如左傳邾莊公卞急是也﹞\n【𢌮】或㝸字﹝今則或字行而正字廢矣？爲籒文則㝸本古文也人象上覆之形弁之譌俗爲卞由𣜩書而貤謬也﹞\n【𢍍】籒文㝸从？上象形﹝从？者敬以承之也﹞\n文二重四\n【𠑹】廱蔽也﹝廱當作邕俗作壅此字經傳罕見音與蠱同則亦蠱惑之意也晉語曰在列者獻詩使勿兜疑兜或當爲𠑹韋曰兜惑也﹞从儿象左右皆蔽形﹝左右當作𠂇又謂？也﹞凡𠑹之屬皆从𠑹讀若？﹝公戶切五部﹞\n【兜】兜鍪﹝逗﹞首鎧也﹝鎧者甲也鍑屬曰鍪首鎧曰兜鍪謂其形似鍪也冃部曰冑兜鍪也古謂之冑漢謂之兜鍪長楊賦鞮鍪生蟣蝨李善曰鞮鍪即兜鍪也玉裁謂鞮屨也鍪兜鍪也﹞从？从皃省﹝會意當矦切四部﹞皃象人頭形也﹝說从皃省之意皃之上體象人面﹞\n文二\n【先】前進也﹝前當作歬不行而進曰歬凡言歬者緩詞凡言先者急詞也其爲進一也﹞从儿之﹝之者出也引伸爲往也穌前切古音在十三部讀若先聲之詵﹞凡先之屬皆从先\n【兟】進也﹝五經文字儿部曰兟色巾反見詩按此謂大雅甡甡其鹿也今大雅作甡傳曰甡甡衆多也但玉篇云𨐔多也亦作詵駪兟甡字同是衆多之義可作兟據五經文字則張參所據大雅作兟葢並先爲衆進之意今石刻五經文字此字已泐而馬刻本乃誤爲葢因宋榻糢糊而譌耳﹞从二先贊从此闕﹝闕謂闕其讀若也今所臻切十三部﹞\n文二\n【禿】無髮也﹝喪服四制曰禿者不髽明堂位注曰齊人謂無髮爲禿楬周禮醫師注曰庀頭痬亦謂禿也引伸之凡不銳者曰禿釋名曰沐禿皆無上皃之稱沐者管子云沐涂樹之枝謂刊落之也﹞从儿上象禾粟之形取其聲﹝按粟當作秀以避諱改之也？下云禾成秀也然則秀？爲轉注象禾秀之形者謂禾秀之穎屈曲下𠂹莖屈處圓轉光潤如折釵股禿者全無髮首光潤似之故曰象禾秀之形秀與禿古音皆在三部故云禿取秀之聲爲聲也許書兩言取其聲世下曰从？而曳長之亦取其聲謂取曳聲也此云象禾秀之形取其聲謂取秀聲也皆會意兼形聲也其實秀與禿古無二字殆小篆始分之今人禿頂亦曰秀頂是古遺語凡物老而椎鈍皆曰秀如鐵生衣曰銹他谷切﹞凡禿之屬皆从禿王育說﹝謂以上爲王育說也﹞倉頡出見禿人伏禾中因㠯制字未知其審﹝因一時之偶見遂定千古之書契禿人不必皆伏禾中此說殆未然矣廣韵禿下曰說文云無髪也从儿上象禾粟之形文字音義云倉頡出見禿人伏於禾中因以制字廣韵不以倉頡云云爲說文語則知古本無倉頡以下十七字而王育說三字爲結上之辭全書例固如此文字音義者唐書．藝文志有玄宗開元文字音義三十卷是也﹞\n【穨】禿皃﹝周南曰我馬虺頽釋詁及毛傳曰虺頽病也禿者病之狀也此與𨸏部之隤迥別今毛詩作隤誤字也又小雅維風及頽毛傳曰頽風之焚輪者也與釋天同﹞从禿？聲﹝此从䝿聲今俗字作頽失其聲矣杜回切十五部﹞\n文二\n【見】視也﹝析言之有視而不見者聽而不聞者渾言之則視與見聞與聽一也耳部曰聽聆也聞知聲也此析言之﹞从目儿﹝用目之人也會意古甸切十四部﹞凡見之屬皆从見\n【視】瞻也﹝目部曰瞻臨視也視不必皆臨則瞻與視小別矣渾言不別也引伸之義凡我所爲使人見之亦曰視士昏禮視諸衿鞶注曰視乃正字今文作示俗誤行之曲禮童子常視母誑注曰視今之示字小雅視民不恌箋云視古示字也按此三注一也古作視漢人作示是爲古今字示下曰天？象見吉凶所以示人也許書當本作視人以㬪韵爲訓經淺人改之耳﹞从見示聲﹝大徐無聲字神至切十五部﹞\n【𥄙】古文視\n【眡】亦古文視﹝此？聲與目部眂氏聲迥別氏聲古音在十五部氏聲在十六部自唐宋至今多亂之眡見周禮﹞\n【䚕】求視也﹝視字各本奪今補求視者求素之視也李善注吳都賦引倉頡篇曰？索視之皃也亦作矖﹞从見麗聲讀若池﹝郞計切十六部﹞\n【覣】好視也﹝和好之視也﹞从見委聲﹝取委順之意於爲切十六部﹞\n【𧡎】旁視也﹝目部曰睨衺視也二字音義皆同﹞从見兒聲﹝五計切十六部﹞\n【覶】好視也﹝女部曰？順也覶與？義近玉篇曰覶縷委曲也古書亦作覼縷詳言之意﹞从見𤔔聲﹝洛戈切古音當在十四部﹞\n【䚄】𥬇視也﹝嬉𥬇之視也目部曰睩目睞謹也廣韵曰䚄眼曲䚄也﹞从見录聲﹝力玉切三部﹞\n【𧡩】大視也﹝目部曰䁔大目也故？爲大視﹞从見爰聲﹝況晩切十四部﹞\n【𧡠】察視也﹝密察之視也高帝紀廉問師古注曰廉察也字本作覝其音同耳按史所謂廉察皆當作？廉行而？廢矣﹞从見𤇇聲﹝𤇇見火部从入二爲𢆉之𢆉爲聲非从入一爲干也篆體沿誤今皆正之﹞讀若鎌﹝力鹽切七部﹞\n【䚋】外博衆視也﹝舊"},
{"n":"412-2","t":"視上有多字今依廣韵刪衆多之視所視者衆也貟物數也？物數紛？亂也？同音而義近博大通也外大通而多所視也﹞从見員聲讀若運﹝王問切十三部﹞\n【觀】諦視也﹝宷諦之視也穀梁傳曰常事曰視非常曰觀凡以我諦視物曰觀使人得以諦視我亦曰觀猶之以我見人使人見我皆曰視一義之轉移本無二音也而學者強爲分別乃使周易一卦而平去錯出支離殆不可讀不亦固哉小雅采綠傳曰觀多也此亦引伸之義物多而後可觀故曰觀多也猶灌木之爲藂木也﹞从見雚聲﹝古玩切按玩當作完十四部﹞\n【𩁰】古文觀从囧\n【䙷】取也从見寸﹝會意多則切一部﹞寸度之亦手也﹝說从寸兼此二解按彳部䙷爲古文得此爲小篆義不同者古今字之說也在古文則同得在小篆則訓取也說詳女部之𡡗﹞\n【覽】觀也﹝以我觀物曰覽引伸之使物觀我亦曰覽史記孟荀列傳爲開第康莊之衢高門大屋尊寵之覽天下諸矦賓客言齊能致天下賢士也此覽字無讀去聲者則觀字何必鋠析其音乎﹞从"},
{"n":"412-3","t":"見監﹝會意﹞監亦聲﹝盧敢切八部﹞\n【䚅】內視也﹝史記趙良曰內視之謂明於从來取意﹞从見來聲﹝洛代切一部﹞\n【𧡨】顯也﹝顯當作㬎㬎顯古今字㬎者衆明也从日中見然則？之爲言亦察及微杪也小雅題彼脊令傳曰題視也題者？之假借字毛云視許云㬎者此葢轉寫奪字當云㬎視如？下求視亦奪視字察及飛鳥是爲明㬎之視鄭箋云題之爲言睇也則謂題同睇非許意睇者小邪視也與題音義皆不同﹞从見是聲﹝杜兮切玉篇亦達麗切十六篇﹞\n【𧢄】目有察省見也﹝目偶有所見也伺者有意？者無心今俗語尙云？與目部之瞟音義皆同﹞从見㶾聲﹝方小切二部方係類隔﹞\n【䙻】？覰﹝逗雙聲字也﹞闚觀也﹝闚者閃也閃者闚頭於門中也易觀六二曰闚觀利女貞虞翻曰竊觀爲闚﹞从見？聲﹝七四切十五部玉篇此咨切小徐本及廣韵集韵類篇皆譌作朿非是﹞\n【覻】？覰也﹝三字依全書通例補淺人刪之耳覰古多假狙爲之周禮蜡氏注曰蜡讀如狙司之狙狙司即覰伺也史漢狙擊秦皇帝應劭云狙伏伺也方言自關而西曰𡩡或曰狙三倉狙伺也通俗文伏伺曰狙是則覰狙古今字如今本少此三字則覰之本義隱也﹞一曰﹝二字今補﹞拘覰﹝逗此亦漢時語﹞未致密也﹝致今之緻字許書無緻謂粗疏﹞从見虘聲﹝七句切按當依廣韵七慮切五部﹞\n【覭】小見也﹝如溟之爲小雨皆於冥取意釋言曰冥幼也﹞从見冥聲﹝莫經切十一部﹞爾雅曰覭髳弗離﹝釋詁文今本弗作茀非古也郭云孫叔然字別爲義按許單出覭字而釋之則孫與合﹞\n【𧡪】內視也﹝𣜩釋張壽𥓓？？虎視不折其節？與眈音義皆同眈下曰視近此曰內視﹞从見甚聲﹝丁含切古音在七部﹞\n【覯】遇見也﹝覯與遇㬪韵辵部曰遘遇也覯从見則爲逢遇之見召南．草蟲曰亦既見止亦既覯止傳曰覯遇也此謂覯同遘鄭箋云既覯謂已昏也引易男女覯精萬物化生鄭意以覯即見無俟重言毛云遇也實含會合之義故引而伸之必俟脫纓燭出昏禮既成乃自信可以寧父母心此申毛非異毛也鄭所據"},
{"n":"413-1","t":"易作覯精今皆作構葢失之矣﹞从見冓聲﹝古后切四部﹞\n【𧢦】注目視也﹝專注之視也於从歸取義﹞从見歸聲﹝渠追切十五部﹞\n【覘】闚視也﹝闚各本作窺今依廣韵訂左傳公使覘之杜曰覘視也檀弓晉人之覘宋者鄭曰覘闚視也國語公使覘之韋曰覘微視也檀弓我喪也斯沾假沾爲覘﹞从見占聲﹝敕豔切釋文勑廉反七部﹞春秋傳曰公使覘之信﹝左傳成十七年﹞\n【覹】司也﹝司者今之伺字許書無伺司下當有視字廣韵曰？伺視也於从微取意？同？﹞从見微聲﹝無非切十五部﹞\n【覢】暫見也﹝猝乍之見也倉頡篇云覢覢視皃按與目部之睒音義皆同﹞从見炎聲﹝失冄切八部﹞春秋公羊傳曰覢然公子陽生﹝言公羊者以別於左氏謂之春秋傳也此哀公六年公羊傳文何本覢作闖注云闖出頭皃許所據不同也﹞\n【䚔】䚔𧢜﹝各本佚此二字今依全書通例補集韵十七眞曰䚔𧢜暫見﹞暫見也从見賓聲﹝少刃切十二部按䚔𧢜異"},
{"n":"413-2","t":"部而㬪韵䚔當依集韵紕民切﹞\n【𧢜】䚔𧢜也从見樊聲讀若幡﹝附袁切十四部小徐本篆作？﹞\n【𧠠】病人視也从見民聲讀若迷﹝按各本篆作？解作氐聲氐聲則應讀若低與讀若迷不協攷廣韵十二齊曰？病人視皃集韵曰？？二同類篇曰？？二同集韵類篇？又民堅切訓病視葢古本作？民聲讀若眠者其音變讀若迷者雙聲合音也唐人諱民偏？省一畫多似氏字始作？繼又譌作？乃至正譌並存矣今改从正體莫兮切古音在十一部﹞\n【𧡹】下視𥥍也﹝曲禮曰凡視下於帶則憂左傳曰單子視下言徐按云下視？者謂下視？窈之處﹞从見𠧴聲讀若攸﹝以周切三部﹞\n【𧡬】私出頭視也﹝閃下曰闚頭門中也闖下曰馬出門皃也音義皆略同﹞从見䑣聲讀若郴﹝丑林切七部﹞\n【𧠊】突前也﹝前當作歬與冡音義略同冡重𠔼故入𠔼部此重突前故入見部﹞从見𠔼﹝莫紅莫沃二切古音當在二部三部閒按鍇本冃部又有？字鉉本及廣韵有？無？集韵二字兼有﹞\n【覬】𣢆？也﹝欠部𣢆下曰𣢆？也覬𣢆㬪韵古多作幾漢人或作𩥉亦作冀於从豈取意豈下曰欲也﹞从見豈聲﹝几利切十五部﹞\n【覦】欲也﹝覦欲㬪韵廣韵曰覬覦欲得也﹞从見俞聲﹝羊朱切古音在四部﹞\n【䚎】視不朙也﹝此與心部憃愚也音義同﹞从見舂聲﹝丑尨切九部﹞一曰直視﹝別一義於从舂取義﹞\n【𧢢】視誤也从見龠聲﹝弋笑切二部﹞\n【覺】悟也﹝悟各本作寤今正心部曰悟者覺也二字爲轉注㝱部曰寐覺而有言曰寤非其義也何注公羊趙注孟子皆曰覺悟也左傳以覺報宴杜曰覺明也引伸之抑傳曰覺直也此因覺與斠？㬪韵雙聲而言又引伸之斯干傳曰有覺言高大也﹞从見學省聲﹝古岳切三部﹞一曰發也﹝此義亦見廣雅即警覺人之意﹞\n【䚐】目赤也从見⿰智于省聲﹝？毛刻作智誤今依宋本才的切十六部﹞\n【靚】召也﹝廣雅釋言曰令召靚也曹憲云恥敬反亦爲靚妝之靚似政反恥敬則召靚之靚也今多云靚師僧則其"},
{"n":"414","t":"字矣廣韵曰古奉朝請亦作此字按史記漢書皆作朝請徐廣云律諸矦春朝曰朝秋曰請郭注上林賦云靚糚粉白黛黑也﹞从見靑聲﹝疾正切按當依曹憲恥敬切十一部﹞\n【親】至也﹝至部曰到者至也到其地曰至情意懇到曰至父母者情之冣至者也故謂之親﹞从見？聲﹝七人切十二部李斯刻石文作？左省一畫﹞\n【覲】諸矦秋朝曰覲勤勞王事也﹝勤也二字舊奪今補大宗伯以賓禮親國春見曰朝秋見曰覲鄭曰覲之言勤也欲其勤王之事按鄭與許合㬪韵爲訓異義朝名公羊說諸矦四時見天子及相聘皆曰朝以朝時行禮卒而相逢於路曰遇古周禮說春曰朝夏曰宗秋曰覲冬曰遇謹案禮有覲經詩曰韓矦入覲書曰江漢朝宗于海知其朝覲宗遇之禮從周禮說鄭駁曰此皆有似不爲古昔覲禮諸矦前朝皆受舍於朝朝通名也秋之言覲據時所用按此條許鄭本無異不得云駁也鄭目錄云朝宗禮？覲遇禮省是以享獻不見焉是鄭謂周禮四者名殊禮異也﹞从見堇聲﹝渠吝切十三部﹞\n【覜】諸矦三年大"},
{"n":"414-1","t":"相聘曰覜﹝王制曰諸矦之於天子也比年一小聘三年一大聘五年一朝鄭曰此大聘與朝晉文霸時所制也異義云公羊說諸矦比年一小聘三年一大聘五年一朝天子左氏說十二年之閒八聘四朝再會一盟許愼謹案公羊說夏制左氏說周禮傳曰三代不同物明古今異說鄭駁之云三年聘五年朝文襄之霸制周禮大行人各以服數來朝其諸矦歲聘閒朝之屬說無所出晉文公強威諸矦耳非所謂三代異物也按大宗伯時聘曰問殷覜曰視鄭注殷覜謂一服朝之歲以朝者少諸矦乃使卿以大禮衆聘焉一服朝在元年七年十一年鄭說殷覜不用三年大聘之說許則以周禮之覜即三年大聘故大行人曰王之所以撫國諸矦者歲徧存三歲徧覜五歲徧省省與覜同閒歲而舉所謂三年大聘下於上上於下皆得曰覜故曰相許說與周禮不相違也﹞覜視也﹝釋詁文覜訓視故从見小行人曰存覜省聘問臣之禮也按五者皆得訓視﹞从見兆聲﹝他弔切二部﹞\n【覒】擇也﹝玉篇引詩左右覒之按毛詩作芼擇也葢三家詩有作覒者廣韵邪視也﹞从見毛聲讀若苗﹝莫袍切二部廣韵莫報切﹞\n【覕】蔽不相見也﹝覕之言閟也祕也蔽覕雙聲﹞从見必聲﹝莫結切十二部﹞\n【䙾】司人也﹝司者今之伺字釋訓曰戚施面柔也郭云戚施之疾不能仰面柔之人常俯似之亦以名云釋文云戚施字書作？？同按面柔之人不敢專輒必伺人顏色故云爾但許無？字許義不必同爾雅﹞从見它聲讀若馳﹝式支切古音在十七部﹞\n【𧡸】目蔽垢也﹝目部所謂𥋚兜也兜即𧡸字﹞从見𠁁聲讀若兜﹝當矦切四部﹞\n文四十五重三\n【覞】竝視也﹝廣韵曰普視此今義也﹞从二見﹝弋笑切按祭義見以蕭光見閒以俠？注云見及見閒皆當爲覵字之誤也覵不見於許書葢即覞字謂蕭光與燔燎並見俠甒與肝肺首心並見也見者視也覞應古莧切十四部﹞凡覞之屬皆从覞\n【𧢞】很視也﹝很者不聽從也﹞从覞肩聲﹝苦閑切十四部﹞齊景公之勇臣有成？者﹝孟子滕文公篇作成覵趙注曰成覵勇果者也廣韵曰？人名出孟子按成？淮南齊俗訓作成荆？爲荆猶攷工記故書顅或作牼也﹞\n【䨳】見雨而比息﹝比下曰密也密息者謂鼻息數速也道途遇雨急行則息必頻喘矣此字讀如欷正與齂爲卧息㞒爲卧息呬爲息㕧爲呻皆讀虛器切同各本比作止篇韵同或又作上似不若宋刊葉抄二本作比爲長﹞从覞雨﹝从覞雨者莫衆多於雨也﹞讀若欷﹝虛器切十五部﹞\n文三\n【欠】張口气悟也﹝悟覺也引伸爲解散之意口部嚔下曰悟解气也鄭注周易草木皆甲宅曰皆讀如人倦解之解人倦解所謂張口气悟也謂之欠亦謂之嚔曲禮君子欠伸正義云志疲則欠體疲則伸通俗文曰張口運氣謂之欠㰦按詩願言則？傳曰？劫也孫毓同崔靈恩集注云毛訓？爲㰦今俗人云欠欠㰦㰦是也"},
{"n":"415","t":"不作劫字人體倦則伸志倦則㰦玉裁謂許說多宗毛許釋嚔爲悟解气葢用毛說也㰦音邱據切欠㰦古有此語今俗曰呵欠又欠者气不足也故引伸爲欠少字﹞象气从儿上出之形﹝彡與？同李陽冰改篆作？乃是古文旡耳云上象人開口下象气出非也去劒切八部﹞凡欠之屬皆从欠\n【欽】欠皃﹝凡气不足而後欠欽者倦而張口之皃也引伸之乃欿然如不足謂之欽詩晨風憂心欽欽傳曰思望之心中欽欽然小雅𡔷鐘欽欽傳曰欽欽言使人樂進也皆言沖虛之意尙書欽哉皆令其惟恐失之也釋詁曰欽敬也攷虞夏商書言欽周書則言敬虞夏商書皆欽敬錯見上曰欽若昊天下曰敬授民時又欽哉不曰敬哉葢欽與敬意略同而䛐有別也周書言敬哉不言欽哉惟多方曰有夏之民叨懫日欽劓割夏邑立政帝欽罰之欽字兩見某氏傳皆訓爲敬未知合書意否﹞从欠金聲﹝去音切七部欽歁欿歉皆雙聲㬪韵字皆謂虛而能受也﹞\n【㱍】欠皃﹝廣韵曰迷惑不解理此今義也﹞从欠䜌聲﹝洛官切十四部﹞\n【欯】喜也﹝廣韵曰笑也﹞从欠吉聲﹝許吉切十二部﹞\n【吹】出气也从欠从口﹝昌𡍮切古音在十七部按吹已見口部宜刪此﹞\n【欨】吹也一曰笑意从欠句聲﹝況于切古音在四部﹞\n【歑】温吹也﹝與呼音同義異﹞从欠虖聲﹝虎烏切五部﹞\n【㰲】吹气也从欠或聲﹝於六切古音在一部玉篇火麥切是也﹞\n【歟】安气也﹝如？爲安行䮸爲馬行疾而徐音同義相近也今用爲語末之辭亦取安舒之意通作與論語與與如也﹞从欠與聲﹝以諸切五部﹞\n【𣣲】翕气也﹝翕合也廣韵作𣣲氣﹞从欠脅聲﹝虛業切八部﹞\n【歕】吹气也﹝𣣲歕與口部之吸噴義相似而異﹞从欠賁聲﹝普䰟切十三部﹞\n【歇】息也﹝息者鼻息也息之義引伸爲休息故歇之義引伸爲止歇﹞一曰气越泄﹝泄當作渫此別一義越渫猶漏溢也七發曰精神越渫百病咸生李引高注吕氏春秋曰越散也引鄭玄毛詩箋曰渫發也﹞从欠曷聲讀若香臭盡歇﹝許謁切十五部﹞\n【歡】喜樂也从欠雚聲﹝呼官切十四部孟子借驩爲歡﹞\n【欣】𥬇喜也﹝言部訢下曰喜也義略同按萬石君傳僮僕訢訢如也晉灼云訢許愼曰古欣字晉所據說文似與今本不同﹞从欠斤聲﹝許斤切十三部﹞\n【㰝】𥬇不壞顏曰㰝﹝各本篆作弞今正𦒱廣韵弞式忍切𥬇不壞顏也集韵類篇同今按曲禮𥬇不至矧注云齒本曰矧大𥬇則見此然則笑見齒本曰矧大笑也不壞顏曰？小笑也二義不當同音淺人因己與弓略相似𡚶合之耳玉篇於？欣二文下曰？呼來切𥬇不壞顏也此希馮時所據說文也於歛歈二文之閒曰？式忍切𥬇不壞顏也此孫強陳彭年所據誤本說文也學者可以悟矣廣雅？笑也楚辭吳都賦作哈○齒本曰矧謂矧即齗之叚借也大戴高柴執親之喪未嘗見齒盧注曰哂則齒見𥬇則矧見按論語夫子哂之馬曰哂𥬇也葢哂即矧盧語未覈說文無哂後人因哂矧造弞耳﹞从欠己聲﹝各本作引省聲式忍切今正呼來切一部﹞\n【款】意有所欲也﹝屈原賦曰悃悃㱁㱁王注心志純也按古款與"},
{"n":"415-3","t":"窾通用窾者空也款亦訓空空中則有所欲也釋器款足者謂之鬲小司馬引舊說款足謂空足也又引申子款言無成﹞从欠㝮省﹝臣鉉等曰㝮塞也意有所欲而猶未塞款款然也按空則宜窒苦管切十四部﹞\n【歀】款或从柰﹝取柰何之意﹞\n【𣢆】？也﹝？者吉而免凶也覬下曰𣢆？也𣢆與覬音義皆同今字作冀古音不同﹞从欠气聲﹝居气切十五部﹞一曰口不？言﹝此謂與？同也口部曰吃言蹇難也﹞\n【欲】貪欲也﹝欲者字貝部貪下云欲也二篆爲轉注今貪下作欲物也亦是淺人增字凡此書經後人𡚶竄葢不可數計獨其義例精密迄今將二千年猶可推尋以復其舊是以冣目云後有達者理而董之也感於物而動性之欲也欲而當於理則爲天理欲而不當於理則爲人欲欲求適可斯已矣非欲之外有理也古有欲字無慾字後人分別之製慾字殊乖古義論語申棖之欲克伐怨欲之欲一从心一不从心可徴改古者之未能畫一矣欲从欠者取慕液之意从谷者取虛受之意易曰君子以徴忿窒欲陸德明曰欲孟作谷晁說之曰谷古文"},
{"n":"416","t":"欲字晁氏所據釋文不誤今本改爲孟作浴非也﹞从欠谷聲﹝余蜀切三部﹞\n【歌】詠也﹝言部曰詠歌也二字爲轉注﹞从欠哥聲﹝古俄切十七部﹞\n【謌】歌或从言﹝歌永言故从言可部曰哥聲也古文以爲謌字﹞\n【歂】口气引也﹝廣韵引字林同左傳多有名歂者﹞从欠耑聲讀若輇﹝車部曰有輻曰輪無輻曰輇市緣切十四部﹞\n【歍】心有所惡若吐也﹝心有所惡若欲吐而實非吐也山海經曰其所歍所尼郭曰歍嘔猶噴吒范注太玄曰歐歍逆吐之聲也按此所謂喑噁噁即歍之或字也喑於䲴切噁烏路切喑噁言其未發也叱吒言其已發也太玄則歐歍之歐謂吐歍謂欲吐未吐﹞从欠烏聲﹝哀都切五部﹞一曰歍𣤶﹝二字舊奪今依廣韵一屋蹴字下補﹞口相就也﹝謂口與口相就也﹞\n【𣤶】歍𣤶也﹝其義已在上文故但曰歍𣤶而已此全書之通例﹞从欠鼀聲﹝才六切廣韵子六切三部﹞\n【噈】俗𣤶从口从就﹝會意兼形聲﹞\n【𣢰】惄然也﹝此以㬪韵爲訓心部曰惄憂也？然心口不安之皃也﹞从欠尗聲﹝才六切三部﹞孟子曰曾西？然﹝見公孫丑篇今作蹵趙注蹵然猶蹵踖也蹵踖同踧踖﹞\n【欦】含𥬇也﹝欦含㬪韵﹞从欠今聲﹝𠀉嚴切廣韵許兼切七部﹞\n【歋】人相𥬇相歋瘉﹝後漢書王霸傳市人皆大𥬇舉手邪揄之李注說文曰歋𢋅手相𥬇也歋音弋支反𢋅音踰或音由按據此注似許書本有𢋅篆然許本無㢏則無从欠㢏聲之字可知方言本無正字不妨下字作瘉瘉之或从歈或作𢋅或作揄或作？猶歋之或作？或作邪或作捓或作搋耳此謂人相𥬇故字从欠李注引手相𥬇恐是因正文而誤﹞从欠虒聲﹝以支切十六部﹞\n【歊】歊歊﹝鍇本衹一歊複舉字之未刪者耳﹞气上出皃﹝上字依李善兩都賦注補楊雄解嘲曰泰山之高不嶕嶢則不能浡滃雲而散歊烝亦作？漢書敘傳曲陽？？師古曰氣盛也按今本作歊非祭義假蒿字爲之鄭曰蒿謂氣烝出貌也﹞从欠高高亦聲﹝許嬌切二部﹞\n【欻】有所吹起从欠炎聲讀若忽﹝西京賦欻從背見薛注欻之言忽也按此篆久譌从炎非聲葢本从聲譌而爲炎莫能諟正倘去聲字說以从炎會意亦恐非也許勿切十五部﹞\n【𣢑】𣢑𣢑戲𥬇皃﹝此今之嗤𥬇字也廣韵畫𣢑嗤爲二字殊誤其云嗤又作不知皆𣢑之俗耳文賦曰雖濬發於巧心或受𣢑於拙目李善曰𣢑𥬇也與嗤同今本轉寫乖謬﹞从欠㞢聲﹝許其切按當赤之切一部蚩亦从虫㞢聲﹞\n【𣣳】𣣳𣣳气出皃﹝按詩君子陶陶傳曰陶陶和樂皃疑正字當作？又鬱陶字亦當作此﹞从欠䍃聲﹝余招切古音二部三部皆可﹞\n【歗】吹也﹝吹大徐作吟﹞从欠肅聲﹝穌弔切古音在三部口部以歗爲籒文嘯矣此重出者葢小篆亦从欠作也﹞詩曰其歗也謌﹝今召南其嘯也歌小雅白歗歌傷懷本亦作嘯﹞\n【歎】吟也謂情有所悅吟歎而歌詠﹝悅當作說謂情已下十字各本無今依李善注盧諶覽古詩所引補葢演說文語也古歎與嘆義別歎與喜樂爲類嘆與怒哀爲類如樂記云一唱而三歎有遺音者矣又云長言之不足故嗟歎之嗟歎之不足故不知手之舞之足之蹈之論語喟然歎曰皆是此歎字檀弓曰戚斯嘆嘆斯擗詩云而無永嘆嘅其嘆矣愾我寤嘆皆是嘆字﹞从欠𪅀省聲﹝他案切十四部﹞\n【𣥁】籒文歎不省\n【歖】卒喜也﹝卒疑當作猝﹞从欠从喜﹝許其切一部喜部曰歖古文喜此重出未聞葢如女部孌之例﹞\n【欸】訾也﹝按訾者呰之字誤訾者思稱意也呰者訶也分見言部口部玉篇欸者呰也可正訾字之譌廣韵十六怪曰怒聲十六咍曰歎也玉篇曰恚聲正與訶義合口部有唉字譍也與欸義別項羽本紀亞父受玉斗拔劔撞而破之曰唉孺子不足與謀此正怒聲字當作欸方言欸然也南楚凡言然者曰欸或曰𧫦此正訓譍字當作唉﹞从欠矣聲﹝烏戒切又烏開切一部﹞\n【㰣】歐也从欠此聲﹝前智切十五十六部﹞\n【歐】吐也﹝海外經歐絲之野一女子跪據樹歐絲﹞从欠區聲﹝烏后切四部﹞\n【歔】欷也﹝二字雙聲﹞从欠虛聲﹝朽居切五部﹞一曰出气也﹝與口部噓略同﹞\n【欷】歔也﹝欷亦作唏史記紂爲象箸而箕子唏﹞从欠希聲﹝香衣切十五部﹞\n【歜】盛气怒也﹝引伸爲凡氣盛之偁左傳饗有昌歜杜注曰昌歜昌蒲葅也孔氏沖遠云相傳昌歜之音爲在感反徧檢書傳昌蒲之草無此別名玉裁謂此非草名也乃葅名也周禮昌本言取其根左傳昌歜言昌陽氣辛香以爲菹其氣觸鼻故名昌歜歜之讀在敢反者語之轉也𣤶與歜同在三部音轉皆可入八部是以玉篇云𣤶亦徂感切昌蒲葅也葢古本左傳有作昌𣤶者二字可相假借皆可讀屋沃本韵之音非必定當在敢反也﹞从欠蜀聲﹝尺玉切三部﹞\n【𣣸】言意也﹝有所言之意也意內言外之意﹞从欠从𠧴﹝𠧴氣行皃﹞𠧴亦聲讀若酉﹝與久切三部﹞\n【㵣】欲㱃歠从欠渴聲﹝此舉形聲包會意渴者水盡也音同竭水渴則欲水人㵣則欲飮其意一也今則用竭爲水渴字用渴爲飢㵣字而㵣字廢矣渴之本義廢矣晉語忨日而㵣歲心部引春秋忨歲而渴日韋昭曰㵣遟也遟讀爲遟久之遟"},
{"n":"417-1","t":"急待之意也苦葛切十五部﹞\n【㰾】所歌也﹝廣韵無所字所歌也當作㰾楚歌也四字上林賦激楚結風郭璞曰激楚歌曲也文頴曰楚地風氣本自漂疾歌樂者猶復依激結之急風爲節其樂促迅哀切也按激楚古葢作㰾楚楚作所者聲之誤淺人又刪去㰾字耳﹞从欠噭省聲﹝噭當作敫﹞讀若噭呼﹝口部曰噭呼也呼當作嘑此謂敫音同噭也古弔切二部古亦讀如激玉篇公的切﹞\n【㱇】悲意﹝意內言外之意元應書云通俗文小怖曰㱇公羊傳㱇然而駭是也按今公羊作色然﹞从欠嗇聲﹝所力切一部合諸書攷之㱇下當云小怖也从欠嗇聲引公羊傳㱇然而駭又出？篆下當云悲意从欠奥聲今本舛奪故廣韵集韵仍之㱇注悲意火弔切非也類篇？注馨叫切悲意是也﹞\n【𣤹】盡酒也﹝此與酉部釂音義皆同﹞从欠𥼚聲﹝子肖切二部﹞\n【𣤭】堅持意﹝堅各本作監今依篇韵正从緘者三緘其口之意﹞口閉也从欠緘聲﹝口閉說从欠緘之意當云从欠緘緘亦聲此舉形聲包會意耳古咸切七部﹞\n【㰮】指而𥬇也﹝吕覽舜爲天子𨌈𨌈敐敐莫不載悅高注曰敐敐動而喜也又作陳陳殷殷無二切皆譌字耳敐葢即㰮字轉寫从夊吳都賦東吳王孫辴然而咍劉注云辴大𥬇皃引莊周齊桓公辴然而𥬇辴即㰮字之異者俗譌作辴﹞从欠辰聲讀若蜃﹝時忍切十三部﹞\n【𣤿】𣤿干﹝逗﹞不可知也﹝𣤿干各本作昆干今依篇韵正？干葢古語讀如䰟寒二音不可知之意也若云汗曼﹞从欠鰥聲﹝古渾切十三部﹞\n【歃】歠也﹝歠者㱃也凡盟者歃血﹞从欠臿聲﹝山沿切八部﹞春秋傳曰歃而忘﹝隱七年左傳歃如𡚶服䖍曰如而也臨歃而忘其盟載之辭言不精也許作而者古如而通用許所據與服異﹞\n【欶】吮也﹝口部曰吮欶也二篆爲轉注通俗文含吸曰欶﹞从欠束聲﹝所角切三部﹞\n【歁】食不滿也从欠甚聲讀若坎﹝苦感切七部﹞\n【欿】欲得也﹝孟子附之以韓魏之家如其自視欿然則過人遠矣張鎰曰欿音坎內顧不足而有所欲也玉裁按孟子假欿爲坎"},
{"n":"417-3","t":"謂視盈若虛也大玄雷推欿？即坎窞也今本大玄欿字譌不可識﹞从欠臽聲讀若貪﹝他含切七部﹞\n【欱】歠也﹝欱與吸意相近與歕爲反對東都賦曰欱野歕山﹞从欠合聲﹝呼合切七部﹞\n【歉】歉食不滿也﹝歉疑當作嗛謂口銜食不滿也引伸爲凡未滿之偁穀梁傳曰一穀不𦫵謂之歉古多假嗛爲歉﹞从欠兼聲﹝苦簟切七部﹞\n【䯉】咽中息不利也﹝元應本作气息不利多气字咽者嗌也咽中息不利若骾而非？也通俗文大咽曰䯉咽讀去聲與許義不合﹞从欠骨聲﹝烏八切十五部﹞\n【欭】嚘也﹝口部曰嚘者語未定皃欭嚘爲雙聲王風中心如噎傳曰噎謂噎憂不能息也噎憂即欭嚘之假借字不能息謂气息不利也鄭風傳曰不能息憂不能息也憂亦即嚘字老子終日號而不嗄玉篇作不嚘云嚘气屰也大玄柔兒于號三歲不嚘皆謂气窒？不利廣韵喑欭歎也﹞从欠因聲﹝乙冀切古音在十二部﹞\n【欬】屰气也﹝周禮疾醫冬時有嗽上氣疾注曰嗽欬也上氣逆喘也按𠻳本亦作"},
{"n":"418","t":"欶欶者含吸也含吸之欲其下而气乃逆上是曰欬許書以欶包嗽口部無嗽俗又作瘶倉頡篇齊部謂瘶曰欬﹞从欠亥聲﹝苦葢切一部﹞\n【𣤢】且唾聲﹝且唾者𦕼唾也﹞一曰小𥬇﹝此與字林之謚音義同集韵類篇皆作小皃葢奪𥬇字﹞从欠毄聲﹝許壁切十六部﹞\n【歙】縮鼻也﹝糸部曰縮者蹴也歙之言攝也﹞从欠翕聲﹝許及切十六部﹞丹陽有歙縣﹝陽當作楊字之誤也地理志郡國志丹楊郡歙縣今江南徽州府歙縣休寧縣皆其地也今徽人讀武涉切﹞\n【㰶】蹴鼻也﹝蹴鼻即縮鼻也廣雅曰㰶吐也此謂㰶即歐之假借字左傳吾伏弢嘔血杜曰嘔吐也本又作𠴰按嘔𠴰即歐㰶字﹞从欠咎聲﹝於糾切三部﹞讀若爾雅曰麔豭短脰﹝見釋獸篇豭今本作麚非麔豭一獸名非上文之麋牡麔鹿牡麚也㰶讀如此麔﹞\n【𣢜】愁皃从欠幼聲﹝於虯切三部按口部云呦之或字篇韵此義上聲於糾切﹞\n【欪】咄欪﹝逗此㬪韵古語也﹞無慙一曰無腸意﹝無腸猶無"},
{"n":"418-1","t":"心也按廣韵云訶也葢謂同咄﹞从欠出聲讀若屮﹝丑律切五部﹞\n【欥】詮䛐也﹝詮具也淮南詮言訓高注曰詮就也就萬物之指以言其徴事之所謂道之所依也詮䛐者凡詮解以爲䛐如欥求厥寧欥中和爲庶幾是也釋言遹述也毛詩悉蟀傳曰聿遂也文王傳曰聿述也古聿遹同字述遂同字爾雅言述而遂在其中毛公或言遂或言述因文分別也毛詩多言聿獨文王有聲四言遹而毛無傳毛意遹即聿聿訓遂故鄭箋以述別之遂者因事之詞亦專䛐韓詩及曹大家注幽通賦及杜注左傳皆云聿惟也此專䛐也欥其正字聿遹曰皆其假借字也因䛐專䛐皆詮䛐也﹞从欠曰﹝會意气悟而出䛐也﹞曰亦聲﹝余律切十五部﹞詩曰欥求厥寧﹝今大雅欥作遹班固幽通賦欥中龢爲庶幾兮文選作聿詩曰喪厥國見晛曰消見晛曰流韓詩皆作聿﹞\n【次】不前不精也﹝前當作歬不歬不精皆居次之意也﹞从欠二聲﹝當作从二从欠从二故爲次七四切古音在十二部讀如漆是以魯漆室之女或作次室周禮巾車軟字杜子春讀爲桼也﹞\n【𠕞】古文次﹝葢象相次形﹞\n【㱂】飢虚也﹝飢者餓也漮者水之虚㝩者屋之虛㱂者餓腹之虛﹞从欠康聲﹝苦岡切十部﹞\n【欺】詐也﹝大徐作詐欺也今依韵會正言部曰詐者欺也此曰欺者詐也是爲轉注从欠者猶从言之意﹞从欠其聲﹝去其切一部﹞\n【歆】神食气也﹝大雅曰𡳐帝武敏歆傳曰歆饗也許用毛義而不云饗也者嫌食部以鄕飮酒釋饗故易其文神食气故其字从欠也引伸爲熹悅之意皇矣無然歆羨傳釋爲貪羨楚語曰楚必歆之賈逵曰歆貪也韋曰歆猶貪也周語民歆而德之韋曰歆猶欣欣喜服也按鄭箋生民首章云心體歆歆然亦是以欣釋歆﹞从欠音聲﹝許今切七部﹞\n文六十五重五﹝小徐重四\n【㱃】歠也﹝易蒙卦虞注曰水流入口爲飮引伸之可飮之物謂之飮如周禮四飮是也與人飮之謂之飮俗讀去聲如左傳飮之酒是也又消納無迹謂之飮漢書朱家傳飮其德猶隱其德也﹞从欠酓聲﹝酓从"},
{"n":"418-3","t":"酉今聲見酉部於錦切七部𣜩作飮﹞凡㱃之屬皆从㱃\n【𣲎】古文㱃从今水﹝从水今聲也﹞\n【𩚜】古文㱃从今食﹝从食今聲也𣜩用此﹞\n【歠】㱃也﹝二篆爲轉注與口部啜義異﹞从㱃省﹝不立㱃部則歠字無所附倘云从欠从酒省則所歠不獨酒也﹞叕聲﹝昌說切十五部﹞\n【吷】歠或从口从夬﹝夬聲也莊子吹劒首者吷之而已矣用此字許劣切﹞\n文二重三\n【㳄】慕欲口液也﹝有所慕欲而口生液也故其字从欠水﹞从欠水﹝會意敘連切十四部俗作涎郭注爾雅作唌﹞凡㳄之屬皆从㳄\n【𣶚】㳄或从侃﹝侃聲也﹞\n【𣶙】籒文㳄﹝如？？皆籒文﹞\n【羨】貪欲也﹝大雅無然歆羨毛傳云無是貪羨此羨之本義也假借爲字如大雅及爾游羨傳曰羨溢也周禮以其餘爲羨鄭司農云羨饒也皆是亦假借爲延字典瑞璧羨注云長也玉人注云徑也皆由延訓長假此爲延也墓中道曰羨道音延亦取㴱長之義若江夏郡沙羨縣音夷則係方語﹞从㳄羑省﹝按羑當作？似面切十四部﹞羑呼之羑文王所拘羑里﹝此釋从羑會意之恉而轉寫奪誤不完當云？者？𧦝之？文王所拘羑里作羑共十四字別羑？二文也羑里之羑進善也見芋部？相訹𧦝也見厶部有所羨者必好惡無節於內知誘於外故从？省然？之古文作羑則云从羑爲是十四字葢庾儼輩爲之﹞\n【𠩗】歠也从㳄厂聲﹝厂抴也朙也見十二篇﹞讀若移﹝以支切按凡厂聲之字皆在古音十六部﹞\n【盜】厶利物也﹝周公曰竊賄爲盜盜器爲姦米部曰盜自中出曰竊﹞从㳄皿﹝會意﹞㳄欲也欲皿爲盜﹝依韵會本說从㳄之意徒到切二部﹞\n文四重二\n【㒫】㱃食屰气不得息曰旡﹝屰气各本作气屰今依篇韵正不得息者咽中息不利毛傳於王鄭皆曰嚘不得息是也屰气故从反欠旡之字經傳無徴大雅桑柔曰如彼遡風亦恐之僾傳曰僾唈也釋言同箋云使人唈然如鄕疾風不能息也今觀許書則知旡乃正字僾乃假借字凡云不得息者如䯉字欭字嚘字噎字唈字皆雙聲像意然則？必讀於未切也僾之訓仿佛見也毛鄭何從知其訓唈然不能息則以有？字在也？从𢜤聲𢜤从㤅聲炁从旡聲可得其同音假借之理矣凡古文字之可𦒱者如此或問釋言毛詩傳唈字當作何字曰此即？字也於唈古多作邑如史記商君傳漢書杜鄴師丹傳可證古音七八部與十五部關通相假之理也毛謂僾？也此即壺瓠也之例謂壷即瓠之假借也﹞从反欠﹝居未切十五部按居未當作於未﹞凡？之屬皆从？\n【旡】古文？﹝觀此則知小徐欠作？與此爲一正一反正是古文欠也葢今本欠有小篆而失古文矣？从小篆者也？者从古文者也今𣜩？作旡从古文而小誤也﹞\n【𣄸】屰惡驚䛐也﹝玉篇無惡字誤遇惡驚駭之䛐曰？猶見鬼驚駭之䛐曰？也假借爲禍字史記漢書多假？爲禍？即？也﹞从㒫咼聲讀若楚人名多夥﹝多部曰齊謂多爲夥葢齊楚皆有此語也陳勝世家曰楚人謂多爲夥故天下傳之乎果切十七部﹞\n【𣄴】事有不譱言𣄴也﹝故从？按水部曰涼薄也紬繹上下文乃周禮六飮之涼當作薄酒也𣄴則爲事有不善之言若亮則爲朙也諒則爲信也四字在說文義別而古經傳多相假﹞爾雅𣄴薄也﹝按爾雅無此文爾雅二字淺人所增耳𣄴薄也許以足上文意有未盡之語桑柔毛傳杜注左傳小爾雅皆云涼薄也涼即𣄴字廣雅釋詁曰𣄴䙏也䙏即薄字﹞从㒫京聲﹝力讓切按篇韵皆力章力尙二切十部﹞\n文三重一\n三十七部文六百一十一﹝今人部去件舟部補𦩍儿部補亮重六十三凡八千五百三十九字\n高郵王引之校字\n"}
]